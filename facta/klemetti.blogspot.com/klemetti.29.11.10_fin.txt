Ottawasta ja vähän muualtakin
Toissa viikolla olin Arktisten parlamentaarikkojen kokouksessa Ottawassa. Kokous käsitteli mm. Kanadan uutta arktista politiikkaa. Politiikka näyttää oikein hyvältä paperilla, Kanada sitoutuu toimeenpanemaan YK:n alkuperäiskansajulistusta, noudattaa ekosysteemilähestymistapaa arktisessa politiikassaan ja toruu ilmastonmuutosta. Ottawassa tapaamani iniuttien edustajat näkivät politiikan olevan hyvä paperilla, mutta siitä on pitkä matka todellisuuteen. Alkuperäiskansojen asema on vielä kokonaisuudessaan heikko Kanadassa. Arktisen politiikan ilmastonmuutosuskottavuus mitataan osaltaan Cancunin ilmastoneuvotteluissa. Etukäteistietojen mukaan Kanada ei olisi sitoutumassa kasvihuonepäästöjen merkittävään vähentämiseen. Tapamaani alkuperäiskansaedustajat olivat hyvin huolissaan tilanteesta. Ilmastonmuutoksen vaikutukset näkyvät arktisella alueella jo nyt. Inuittimetsästäjät ovat raportoineet lumi- ja jääolosuhteiden muuttuneen epävakaiksi ja suunnistamisen vaikeutuneen merkittävästi. Tiedustelin miten EU:n päätös kieltää hyljetuotteiden kauppa EU-alueella on vaikuttanut inuittimetsästäjien tuloihin. Kielto ei koske inuittien metsästämiä hylkeennahkatuotteita. EU:n päätös on romahduttanut kuitenkin inuittien pyytämien hylkeennahkojen kaupan EU-alueella. Metsästäjien tulotaso on pudonnut merkittävästi. Kanada yrittää etsiä korvaavia markkinoita, mutta monille inuittimetsästäjälle vahinko on jo tapahtunut. Nykyisessä tilanteessa Inuittien sirkumpolaarinen neuvosto ei ole halukas tukemaan EU komission jäsenyyttä Arktisessa Neuvostossa, ja se on toki hyvin ymmärrettävää. 

Kokouksessa kuulimme myös Nunavutin maaoikeussopimuksesta ja Kanadan arktisesta tutkimuksesta. Kokouksen jälkeen vierailimme Kanadan parlamentin kyselytunnilla. Meillä saamelaiskäräjien yleiskokouksessa keskustelu on kiivasta varsinkin esityslistan hyväksymisvaiheessa, mutta se ei ole mitään verrattuna Kanadan parlamenttiin. Keskustelu oli niin kuumaa että seuraava askel olisi ollut ottaa nyrkit käyttöön! Kanadan matkan aikana tapasin myös Suomen Kanadan suurlähettilään ja keskustelimme Kanadan alkuperäis- ja ilmastopolitiikasta ja mahdollisesta yhteistyöstä. 

Viime viikolla minulla oli ilo osallistua toista kertaa Tasavallan Presidentin järjestämään presidenttifoorumiin. Pidin tilaisuudessa lyhyen alustuksen arktisesta politiikasta alkuperäiskansanäkökulmasta. Puhe löytyy kokonaisuudessaan saamelaiskäräjien kotisivuilta puheet-osiosta. Tasavallan Presidentti vetosi foorumissa vahvasti ILO 169-sopimuksen ratifioimiseksi. Toivottavasti viesti menee perille kaikille puolueille ja hallitusohjelmaa valmisteleville ministeriöille. 

Presidenttifoorumin jälkeen tapasin työministeri Anni Sinnenmäen ja keskustelimme ajankohtaisista asioista ja siitä miten Vihreät ottaa huomioon saamelaisasiat hallitusohjelmaneuvotteluissaan. Helsingissä neuvottelin ympäristöministeriössä erämaa-alueiden hoito- ja käyttösuunnitelmista, jonka jälkeen suuntasin Inariin saamelaiskäräjien hallituksen kokoukseen. Hallitus hyväksyi mm. lausunnon YVA-lainsäädännön toimivuusarvioinnista. Lausunto löytyy lähipäivinä kotisivuiltamme. Valmistelimme myös 11 saamelaiskäräjäjäsenen vaatiman kokouksen koolle kutsumista. Perjantaina Euroopan Neuvoston parlamentaarisen yleiskokouksen presidentti Mevlut Cavusoglun valtuuskuntineen vieraili Inarissa. Esittelin lyhyesti presidentille saamelaisten asemaa, kulttuuri-itsehallinto- ja kielilakia sekä saamelaiskäräjien kehittämishaasteita. 

Tämän viikon perjantaina myönnetään ensimmäisen kerran saamen kielitekopalkinto saamelaiskäräjien järjestämässä Saamelaiskulttuurin suojelu Suomessa-seminaarissa. Seminaari pidetään Levillä. Seminaarista löytyy lisätietoa saamelaiskäräjien kotisivuilta. Toivottavasti mahdollisimman moni pääsee kuulemaan saamelaiskulttuurin tarpeita. Kielitekopalkinnon luovuttaa kulttuuriministeri Stefan Wallin. Palkinnon saajan on valinnut saamen kielineuvosto. Toivottavasti lentolakko ei sotke seminaarijärjestelyjä.

Tänään NRK Saamen TV-uutiset päätti pitkästä aikaa tehdä jutun Suomen saamelaiskäräjien asioista, toimittaja Piera Balto tuli Kaarasjoelta asti haastattelemaan. Aiemmin NRK Sámiradio on tehnyt minusta uutisia aika paljonkin ja valitettavasti tämänpäiväisenkään jutun aihe ei poikennut aiemmista NRK Sámi radion uutisista. NRK sámi radio on syyttänyt minua plagioinnista, pohjoismaisen saamelaissopimuksen jatkoneuvottelujen viivästyttämisestä ja todennut että en nauti yleiskokouksen luottamusta ja tiedustellut eroanko tehtävästäni. Muista asioista kyseinen media ei olekaan minua juuri haastatellut. No, tämäkin uutinen seurasi samoja uutisjälkiä. NRK sámi radio aikoi tehdä skandaaliuutisen siitä, että puolisoni työskentelee avustajanani. Tämä on ollut julkista tietoa noin puolentoista vuoden ajan eli sen ajan kun hän on ollut saamelaiskäräjien palveluksessa ja asia on ollut myös yleiskokouksen tiedossa. NRK sámi radio tuntui pitävän ihmeellisenä myös sitä, että hänelle maksetaan saamelaiskäräjien palkkausjärjestelmän mukaista palkkaa työn vaativuustason mukaisesti. No, sehän vasta kummallista olisi, jos palkkaus ei olisi saamelaiskäräjien palkkausjärjestelmän mukainen. Saamelaiskäräjien hallitus on valinnut ja hallintopäällikkö on nimittänyt avustajani tehtävään enkä ole itse osallistunut asian päätöksentekoon. Avustajani ottaa työtehtäviä vastaan myös saamelaiskäräjien hallinnolta hoitaen myös lausuntojen valmistelua saamelaiskäräjien yleishallinnon työtilanteen mukaan. Entisellä puheenjohtajalla on ollut apunaan sihteeri, mutta itse totesin heti virkaan astuttuani että sihteeriä en tarvitse, vaan asiantuntija-apua, jota tulee voida käyttää myös saamelaiskäräjien lakisääteisten tehtävien hoitamiseen. 

NRK Sámi radiolla tuntuu olevan taas hieman vanhoja uutisia tarjottavana. Ehkä syynä on saamelaiskäräjien varsinaisen kokouksen ja vaalivuoden lähestyminen. Suomen saamelaiskäräjät on saanut tunnustusta toiminnastaan pohjoismaisen saamelaissopimuksen edistämiseksi ja ilmeisesti hyvien uutisten vastapainoksi tuli taas rakentaa skandaali. Toivoisin vaan, että NRK Sámi radio olisi joskus kiinnostunut tekemään aitoja uutisia saamelaisia koskettavista asioista eikä hakea vain iltapäivälehtijulkisuutta. Mutta se taitaa olla turha toive. Ainakin NRK sámi radion uutisointi on johdonmukaista minua kohtaan ja NRK sámi radion poliittinen ja journalistinen ageanda näyttää hyvin selvältä.

Vuontisjärvellä 29.11.2010

Klemetti Näkkäläjärvi
