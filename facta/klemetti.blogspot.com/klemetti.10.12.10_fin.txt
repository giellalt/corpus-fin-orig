Saamelaiseen kulttuuriperinnön suojelusta ja vähän muustakin
Viime perjantaina saamelaiskäräjät järjesti saamelaisten aineettoman kulttuuriperinnön suojelua käsittelevän seminaarin Kittilän Levillä. Tiedote seminaarista löytyy saamelaiskäräjien kotisivuilta. Seminaari oli hyvin mielenkiintoinen ja hyödyllinen. Pidin seminaarissa puheen aineettoman kulttuuriperinnön suojelusta Suomessa. Puhe löytyy meidän kotisivuilta. Valitettavasti seminaariin lupautunut ministeri Wallin ei päässyt paikalle lentolakon johdosta. Seminaarin yhteydessä luovutettiin ensimmäinen saamen kieliteko-palkinto. Saamen kieliteko-palkinnon perustaminen oli minulle henkilökohtaisestikin hyvin tärkeää, koska sen perustamista esitettiin saamen kielilain toteutumista vuosina 2004-2006 käsittelevässä selvityksessä. Lupasin seminaarissa, että saamelaiskäräjät jatkaa saamelaiskulttuurin suojelua käsittelevien seminaarien järjestämistä ja tiivistää yhteistyötä saamelaiskulttuuriyhdistysten kanssa. 

Seminaarin jälkeen lähdin kohti Helsinkiä. Pidin itsenäisyyspäivän lippupuheen Tähtitorninmäellä sankassa lumisateessa. Kyseessä taisi olla ensimmäinen kerta kun saamelainen piti lippupuheen tähtitorninmäellä itsenäisyyspäivänä. Tapaus oli tässä mielessä historiallinen. Lippupuhe löytyy saamelaiskäräjien kotisivuilta. 

Keskiviikkona tapasin tämän vaalikauden aikana ensimmäistä kertaa Suomen pääministerin virallisessa tapaamisessa. Pääministeri Kiviniemi halusi viestittää, että tapaamisemme oli hyvin lämminhenkinen ja sen ajoittuneen oikeaan aikaan koska tulevan hallituksen hallitusohjelmaneuvottelut alkavat. Käsittelimme tapaamisessa saamelaiskäräjien hallituksen esitystä tulevaan hallitusohjelmaan, professori Kaarlo Tuorin asiantuntijalausuntoa saamelaiskäräjien hallituksen erottamismahdollisuuksista ja saamelaiskäräjälain, mm. vaalijärjestelmän epäkohtia. Tapasin myös ministeri Wallinin Helsingissä ja vein hänelle terveiset aineettoman kulttuuriperinnön suojeluseminaarista. 

Ensi viikolla on saamelaiskäräjien tämän vuoden viimeinen yleiskokous. Yleiskokoukselle tuodaan selvitys saamelaiskäräjien hallituksen ja lautakuntien toiminnasta ja saamelaiskäräjien toiminta-ohjelman toteutumisesta 11 saamelaiskäräjäjäsenen vaatimuksen mukaisesti. Saamelaiskäräjien kokous pidetään ensimmäistä kertaa Kilpisjärvellä. Halusin tietoisesti pitää kokouksen siellä Kilpisjärvi 2020-hankkeesta johtuen. On hyvä, että käräjäjäsenet pääsevät näkemään millainen saamelaiskulttuurin tilanne on Kilpisjärvellä rakentamispaineesta johtuen. Toivottavasti kokous Kilpisjärvellä herättäisi myös eräiden käräjäjäsenten kiinnostusta ajaa saamelaisten etuja, eikä vain omaa etuaan. 

Ennakkotiedot antavat olettaa, että kokouksesta tulee myrskyisä, koska Anne Nuorgam on pommittanut NRK Sámi Radiota jo useamman viikon hienoilla uutisvinkeillään. Olen saanut tiedon, että Anne Nuorgam on viimeaikaisen uutisoinnin takana. Nyt Nuorgam onkin saanut oman luottotoimittajan NRK Sámi radioon ja he aikovat ilmeisesti koko loppuviikon tehdä mitä mielenkiintoisimpia uutisia joiden tarkoitus on heittää lokaa päälleni. Olen keskustellut asiasta NRK:n toimittajien ja uutispäällikön kanssa. Ihmettelen kovasti, että uutisia hankitaan valehtelemalla haastateltavalle ja tietämättä mitään saamelaiskäräjien hallinnosta. Uutispäällikkö ei edes tiennyt ketä Suomen saamelaiskäräjien hallituksessa on ja millainen työjärjestyksemme on. Sellaisilla perustiedoilla onkin hyvä tehdä uutisia!

Uutisoinnin huippu oli mielestäni se, että puolisoani kutsuttiin Ávvir-lehdessä sanalla, joka pohjoissaamen murteessani tarkoittaa elostelijaa. No, tällaista tämä media on nykyaikaan. Asiakysymyksistä ei haluta keskustella, vaan tarkoitus on tehdä vain sensaatiouutisia. Norjalaisilla toimittajilla tuntuu olevan perusnäkemys siitä, että olen korruptoitunut ja rikon lakia. Minulla ei ole kovin hyvä kuva norjalaisen toimittajakunnan etiikasta ja ammattitaidosta myöskään. Tuntuu siltä, että tarkoituksena on vain estää saamelaiskäräjien hallintoa ja puheenjohtajaa työskentelemästä tehokkaasti. 

Nyt kun Nuorgamille on käynyt selväksi, että puheenjohtajaa ja hallitusta ei voi erottaa, niin hänen toimintatapansa ovat muuttuneet hyvin likaisiksi. Minua yritetään sitten savustaa ulos, painostaa ehkä jäämään sairaslomalle ja olemaan lähtemättä seuraaviin vaaleihin. Voin vakuuttaa, että tilanne vaikuttaa minuun juuri päinvastaisesti. 

Henkilökohtaisesti on toki raskasta torjua jatkuvia hyökkäyksiä ja puolustautua nimettömiä syytöksiä vastaan. Lähtiessäni saamelaiskäräjien puheenjohtajaksi tiesin kyllä tästä kaudesta tulevan vaikean, koska halusin muutosta saamelaiskäräjien toimintaan. Muutosta on jo tapahtunut ja asiat ovat menneet eteenpäin. Uskon myös, että ensi vuonna saamelaisten oikeusasemassa ja saamelaiskäräjien toiminnassa mennään yhä enemmän eteenpäin. Toivon vain, että Nuorgamin ja hänen kannattajiensa jatkuva julkisuuspeli ei vaikuta älykkäiden saamelaisten ja erityisesti saamelaisnuorten haluun lähteä vaaleihin ehdokkaaksi ja eikä äänestysprosenttiin. Saamelaiskäräjiä ja saamelaisyhteisöä ei viedä eteenpäin loanheitolla, toivottavasti Anne Nuorgamkin kannattajineen oppisi sen. Meillä on ihan tarpeeksi haasteita edessämme saamen kielen ja kulttuurin tulevaisuuden suojaamisessa. 

Viikonloppuna on Murmanskissa seminaari, jonka tarkoituksena on valmistella saamelaiskäräjien perustamista Venäjälle. En valitettavasti itse pääse paikalle, mutta saamelaiskäräjien II varapuheenjohtaja Erkki Lumisalmi osallistuu seminaariin. 


Klemetti Näkkäläjärvi