Läpimurto
Hallitusneuvottelut on käyty ja saamelaisten kannalta hallitusohjelma on historiallinen – koskaan aikaisemmin ei hallitusohjelmassa ole ollut näin konkreettisia saamelaisia koskevia tavoitteita. Vaikka asiantuntijat eivät osallistuneetkaan tämän viikon hallitusneuvotteluihin, suuri osa saamelaisia koskevista kirjauksista oli jo varmistettu työryhmätyöskentelyissä. Osallistuin hallitusneuvotteluihin niiden ensimmäisessä vaiheessa yli viikon ajan ja olen toki ollut aktiivisesti yhteydessä neuvottelijoihin myös tällä viikollakin. Minun täytyy kiittää tietenkin kaikkia puolueita, mutta erityisesti RKP:tä ja myös vihreitä saamelaiskirjausten edistämisestä hallitusohjelmaan. Nämä hallitusneuvottelut osoittivat sen, että saamelaiskäräjien on ehdottomasti oltava myös tulevissa hallitusneuvotteluissa mukana vahvasti. Muuten ei saamelaiskirjauksia hallitusohjelmaan saada riittävästi. 

Melkein kaikki keskeiset esitykseni, jotka pohjautuivat saamelaiskäräjien linjauksiin, menivät asiasisällöltään läpi. Ainoastaan saamelaiselinkeinojen kehittämistä ei tullut hallitusohjelmaan suoraan, mutta joka tapauksessa täytyy olla todella tyytyväinen tähän hallitusohjelmaan. 

Suorastaan läpimurtona voidaan pitää sitä, että hallitusohjelmassa asetetaan tavoitteeksi ILO 169-sopimuksen ratifiointi. Kyseessä on vahvoin kansallinen linjaus Suomessa ILO 169-sopimuksen ratifioimiseksi. Kirjaus on yksiselitteinen, tukee pohjoismaisen saamelaissopimuksen jatkoneuvotteluita ja Suomen pyrkimystä päästä YK:n turvallisuusneuvoston jäseneksi. Toki Suomi on ihmisoikeuspoliittisessa selonteossa sitoutunut Ilo-sopimuksen ratifiointiin, mutta selonteko ei ole niin velvoittava kuin hallitusohjelma. 

Toinen saamelaiskäräjille keskeinen tavoite, eli saamen kielenelvyttämisohjelma, on erinomaisena kirjauksena hallitusohjelmassa. Elvyttämisohjelman toteuttamiseen sitoudutaan ja samoin sitoudutaan turvaamaan elvyttämistyölle resurssit ja luomaan pysyvä toimintamalli saamen kielten elvyttämiseksi Tämä on niukkuuden aikana todella tärkeä linjaus ja saamelaiskäräjien kaipaama linjaus – eli saamen kielten elvyttämisen jatkuvuus on taattu sammen kielten elvyttämisohjelman päättymisen jälkeenkin. Hallitusohjelmassa linjataan myös laajemmin saamen kielen asemasta. Hallitusohjelmassa sitoudutaan laatimaan kansallinen kielistrategia. Strategiassa ja kehittämisessä kiinnitetään erityistä huomiota saamen, romanikielen sekä viittomakielen asemaan. 

Hallitusohjelmassa on myös linjaus, joka koskee saamelaista kulttuuri-itsehallintoa. Hallitusohjelmassa sitoudutaan kehittämään saamelaista kulttuuri-itsehallintoa ja sen toimintaedellytyksiä. Kirjaus on hyvin tärkeä. Edellisessä hallitusohjelmassa sitouduttiin turvaamaan saamelaisten kulttuuri-itsehallinnon asema, mutta nyt sitä kehitetään ja kirjaus tarkoittaa niin saamelaiskäräjien resurssien kuin kulttuuri-itsehallinnon tehtäviäkin kehittämistä. 

Hallitusohjelmassa on sitouduttu myös kehittämään maankäyttöä ohjaavaa lainsäädäntöä selkiyttämällä ja osallistumalla alkuperäiskansoja koskevaan kansainväliseen yhteistyöhön alkuperäiskansojen tosiasiallisen suojelun vahvistamiseksi. Kirjaus on tärkeä – ja meillä on jo valmiita pohjaesityksiä maankäyttöä ohjaavan lainsäädännön kehittämiseksi artikla 8(j)-työryhmän loppuraportissa ja saamelaiskäräjien lausunnoissa. 

Ympäristösektorilta saimme hallitusohjelmaan minulle henkilökohtaisesti hyvin tärkeän kirjauksen, joka koskee biodiversitteettisopimuksen artikla 8(j):n toimeenpanoa. Hallitusohjelmassa sitoudutaan turvaamaan saamelainen kulttuurinen tapa ja perinne käyttää luontoa osana kansallisen biodiversiteettistrategian toimeenpanoa. Kirjaus on tärkeä ja tukee biodiversiteettisopimuksen artikla 8(j):n kansallisen työryhmän loppuraportin toimeenpanoa. 

Vaikka saamelaiselinkeinoja ja saamelaisporonhoitoa ei saatu mainintana hallitusohjelmaan kovasta yrityksestä huolimatta, hallitusohjelmassa sitoudutaan kuitenkin vahvistamaan porotalouden kehittämistä ja joustavoittamaan porotalouden vahingonkorvausjärjestelmää. Yhdistettynä hallitusohjelman muihin linjauksiin linjaus tukee myös saamelaisporonhoidon erityisyyttä ja saamelaisporonhoidon tarpeita. Uudistettavassa biodiversiteettistrategiassa hyvin todennäköisesti linjataan myös saamelaisesta poronhoitomallista. Hallitusohjelmassa sitoudutaan myös turvaamaan sosiaali- ja terveyspalveluita saamen kielellä. 

Olen hyvin tyytyväinen hallitusohjelmaa. Hallitusohjelman linjaukset edellyttävät myös saamelaiskäräjiltä paljon, ja onkin erinomaista että saamelaiskäräjien toimintaa on sitouduttu kehittämään. Hallitusohjelman kirjausten toteutuminen edellyttää saamelaiskäräjien aktiivista panosta ja tehokasta edunvalvontaa. Syksyllä valittavalla saamelaiskäräjien tulee olemaan ainutlaatuinen tilaisuus toimia. Saamelaiskäräjät aloittaa toimintansa uudessa parlamenttitalossa, Sajoksessa, ja saamelaisten oikeusaseman tulevaisuus näyttää hallitusohjelman valossa hyvältä. Saamelaiskäräjävaaleissa äänestäjillä on suuri valta valita edustajat tätä vastuuta kantamaan. 

Esitykseni hallitusohjelman kirjauksisiksi löytyy saamelaiskäräjien kotisivuilta kirjeet ja muistiot osiosta suomeksi nimellä: (Klemetti Näkkäläjärven muistio hallitusohjelman valmistelua varten).

Iloisissa tunnelmissa Helsingissä 18.06.2011 

Klemetti Näkkäläjärvi