Terveiset saamelaisen parlamentaarisen neuvoston kokouksesta
Toissa viikolla olin eduskunnan ympäristövaliokunnan kuultavana Pallas-Yllästunturin kansallispuistolain muuttamisesta. Valiokunnalle jättämäni muistio löytyy saamelaiskäräjien kotisivuilta kirjeet ja muistiot osiosta. Toin esille rakentamisen vaikutukset biodiversiteettiin, luonnonsuojelun tulevaisuuteen, saamelaiskulttuuriin ja saamelaisporonhoitoon. Kuulemisessa kävi selville, että lainmuutos ilmeisesti etenee sellaisenaan ja Pallaksesta tulee ennakkotapaus miten luonnonsuojelulakia voidaan muuttaa yksityisen yrityksen tarpeita varten. 

Hallitus kokoontui myös puhelinkokoukseen. Hallitus hyväksyi pitkään saamelaiskäräjillä lausunnolla olleen ja perusteellisesti valmistellun lausunnon saamenpuvun käyttämisestä vähemmistövaltuutetulle. Lausunnon valmistelussa on kuultu saamelaisten käsityöläisten edusjärjestön, Sámi Duodjin mielipiteitä. Hallitus hyväksyi kulttuurilautakunnan valmisteleman aloitteen opetusministeriölle Unescon aineettoman kulttuuriperinnön suojelusopimuksen ratifioimiseksi Suomessa. Sopimus mm. suojelee perinteistä tietoa ja käsityötaitoa. Lisäksi hallitus teki aloitteen opetus- ja oikeusministerille sekä Helsingin kaupungille saamelaisten kotiseutualueen ulkopuolella asuvien saamelaisten aseman parantamiseksi (löytyy kotisivuilta aloitteet-osiosta). 

Saamelaisen parlamentaarisen neuvoston (SPN) hallitus kokoontui Kiirunassa viime viikolla. Kokouksen jälkeen jäin talvilomalle. SPN:n hallituksen asialista oli pitkä ja laaja. Kiireellisimpänä asiana oli YK:n alkuperäiskansa-asioiden erityisraportoija James Anayan vierailuohjelman valmistelu ja neuvoston varsinaisen kokouksen valmistelu, joka pidetään huhtikuussa Rovaniemellä. Tässä kokouksessa SPN:n puheenjohtajuus siirtyy Suomen saamelaiskäräjille. SPN:n hallitus päätti, että erityisraportoijan ensimmäinen vierailupäivä on varattu SPR:lle saamelaispoliittisten asioiden esille tuomiseen. Toisena vierailupäivänä myös kaikille saamelaisyhdistyksille varataan mahdollisuus esittää näkemyksiään erityisraportoija Anayalle. 
SPN:n hallitus käsitteli Norjan, Ruotsin ja Suomen saamelaiskäräjien esityksiä SPN:n ilmastopoliittiseksi strategiaksi. Kokous päätti, että huhtikuun SPN:n täysistuntoon tuodaan lyhyt ja tiivistetty strategia-asiapaperi koskien ilmastonmuutosta, ja tätä asiakirjaa valmistelevat saamelaiskäräjien virkamiehet ja Venäjän saamelaisjärjestöjen edustajat. Tämä on kiireellinen sen vuoksi, että kolmen maan saamelaiskäräjät voivat tehdä yhteisiä esityksiä voidaan omien valtioidensa valtuuskunnissa loppuvuodesta järjestettäviä Meksikon ilmastoneuvotteluja varten. Keväällä aloitetaan työ myös laajemman ilmastopoliittisen ohjelman laatiminen. Olin toivonut että jo nyt keväällä olisimme SPN:ssä voineet hyväksyä laajan ilmastopoliittisen ohjelman, mutta on luonnollisesta, että kolmen maan edustuksellisten elinten asian valmistelu ei voi olla kovin nopeaa ohjelmapoliittisissa kysymyksissä. 

Valitettavasti SPN:ssä pitkään valmisteltu saamen kieliyhteistyön uudelleenorganisointi ei mennyt eteenpäin. Saamen kieliyhteistyötä on valmisteltu Suomen saamelaiskäräjien johdolla yhteistyössä Ruotsin ja Norjan saamelaiskäräjien kanssa siten, että saamelaisen kieliyhteistyön uudelleenorganisointia valmisteltaisiin InterregSápmi-esiprojektin kautta. Kolmen maan saamelaiskäräjien virkamiestasolla hyväksytty ja Suomen saamelaiskäräjien esittelemä esitys jätettiin vielä jatkoselvittelyjen varaan. 

SPN:n hallituksen kokous myös päätti esityksestäni, että jatkossa yli rajat ylittävissä yhteisissä saamelaisasioissa kansalliset saamelaiskäräjät ja niiden edustajat eivät voi tehdä sellaisia päätöksiä, jotka vaikuttavat toisten maiden saamelaiskäräjiin käsittelemättä asiaa ensin SPN:ssä. Kokouksessa päätettiin, että pohjoismaisen saamelaissopimuksen jatkoneuvotteluissa saamelaiskäräjät sopivat yhteisesti neuvottelun tavoitteista SPN:ssä. Päätös oli hyvä, ja korostaa SPN:n roolia saamelaisten yhteisenä parlamentaarisena elimenä ja estää ikävät tilanteet, joissa toisen maan saamelaiskäräjät tekevät päätöksiä, jotka vaikuttavat toisten saamelaiskäräjien asemaan kielteisesti. 

Tällä viikolla lomani päättyy keskiviikkona ja torstaina pidetään saamelaiskäräjien yleiskokous ja seuraavana päivänä saamelaiskulttuurikeskuksen sidosryhmäneuvottelu. Yleiskokouksessa käsitellään mm. tämän vuoden budjettia ja saamelaiskäräjien kertomusta viime vuoden toiminnastaan. Tärkeimpänä ja ensimmäisenä asiana on nuorisoneuvoston perustaminen saamelaiskäräjien yhteyteen. Nuorisoneuvoston mallia on valmistellut saamelaisnuorista koostuva esiprojekti ja neuvoston rakenteesta on neuvoteltu opetusministeriön ja oikeusministeriön kesken, jotta neuvosto täyttää saamelaiskäräjälain ja opetusministeriön rahoituksen velvoitteet. 

Aikaisemmassa blogissani kirjoitin Näkkälän paliskunnan laiduntilanteesta. Tilanne korjautui paliskunnan sisäisin ratkaisuin hyvin nopeasti ja suomalaiset poronhoitajat siirsivät poronsa pois saamelaisten laidunalueelta omille alueilleen ja laidunrauha palautui. Olen tyytyväinen tilanteen nopeaan ratkaisuun ja siitä että saamelaisporonhoidon harjoittamisedellytykset turvataan. 

Lomaterveisin, 
Klemetti Näkkäläjärvi
