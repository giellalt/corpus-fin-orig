Ennen kesälomaa
Tämä on viimeinen työviikko ennen kesälomaa. Yritän nyt ensimmäisen kerran puheenjohtajuuteni aikana pitää kunnon loman. Olen lomalla (toivottavasti) 5.7-13.8. ja puheenjohtajan tehtäviä hoitaa lomani aikana I varapuheenjohtaja Irja Seurujärvi-Kari. Blogini päivitys jää vähemmälle loman aikana. Loma kuluu väitöskirjaa viimeistellessä. 

Viime viikolla juuri ennen juhannusta oli saamelaiskäräjien yleiskokous. Kokous ei valitettavasti sujunut leppoisissa lomatunnelmissa ja taas kerran kokoukselta jäi asioita käsittelemättä. Seuraava saamelaiskäräjien kokous pidettäneen alkusyksystä ja silloin pitää varmaan pitää kokous kaksipäiväisenä. Juhannusviikon saamelaiskäräjien kokouksessa saatiin käsiteltyä vain kolme asiaa. Vuoden 2009 tilinpäätös, raportti viime vuoden oppimateriaalivarojen käytöstä sekä kielineuvoston uuden jäsenen nimeäminen jäljellä olevaksi toimikaudeksi hyväksyttiin ongelmitta. Valitettavasti vain vuoden 2008 tilinpäätös on edelleen hyväksymättä. Asiaa on käsitelty nyt yli vuosi. Vuoden 2008 tilinpäätös kyllä hyväksyttiin saamelaiskäräjien 4/2009 kokouksessa. Pöytäkirjantarkistajat eivät vain olleet yksimielisiä päätöskirjauksesta, jonka johdosta asia tuotiin tämän kokouksen päätettäväksi saamelaiskäräjien työjärjestyksen mukaisesti. Kyseisen pöytäkirjan pykälää ei voitu hyväksyä, koska juuri ennen päätöksentekoa saamelaiskäräjäjäsen Jouni Ilmari Jomppanen lähti kokouksesta ilmoittaen kokouksen jättämisen syyksi, ettei asiassa saisi tehtyä asiasta päätöstä. 

Kokous ei ollutkaan hänen lähtönsä jälkeen enää päätösvaltainen ja asioita siirtyi seuraavaan kokoukseen, ja palaamme siinä kokouksessa edelleen vuoden 2008 tilinpäätöksen hyväksymiseen. Saamelaiskäräjien luottamushenkilöt toimivat virkavastuulla. Virkavastuu merkitsee sitä, että luottamushenkilöön sovelletaan rikoslain 40. luvun virkarikossäännöksiä. Luottamushenkilö on toimensa hoidosta myös poliittisesti vastuunalainen. Saamelaiskäräjien luottamushenkilöillä on myös velvollisuus saamen kansaa kohtaan ja huolehtia siitä, että saamelaiskäräjien edustuksellisuus toteutuu. Valitettavasti kaikki saamelaiskäräjien jäsenet eivät ota virkavastuutaan vakavasti. Kunnallispolitiikassa Kauko Juhantalo on saanut huomautuksen apulaisoikeuskanslerilta, koska hän oli lähtenyt kokouksesta ilman perusteltua syytä. 

Torstaina pidetään saamelaiskäräjien hallituksen viimeinen kokous ennen kesälomia. Asialistalla on kiireelliset nimitykset, joista tärkeimpänä on saamelaiskäräjien edustajien nimeäminen saamen kielenelvytysohjelmaa valmistelevaan ohjausryhmään. Näyttää siltä, että kielenelvytysohjelma aloitetaan vihdoinkin. 
Osallistun torstaina Inarissa järjestettävään kansainväliseen Delos-työpajaan. Työpaja on osa kansainvälistä yhteistyötä, joka järjestää työpajoja nk. länsimaissa liittyen luonnon pyhien paikkojen tutkimiseen ja suojelemiseen. Tuon tilaisuuteen saamelaiskäräjien tervehdyksen. 

Saamelaiskäräjät sai tänään tiedon, että hakemuksemme InterregSápmi-ohjelmaan on hyväksytty ja olemme saaneet rahoituksen pohjoismaisen saamen kieliyhteistyön uudelleen organisoinnin esiselvitykseen. Hanke on saamelaisen parlamentaarisen neuvoston yhteishanke. Suomen saamelaiskäräjät on toiminut hakemusvastaavana ja toimii vastuutahona esiselvitysprojektissa. Pohjoismaista saamen kieliyhteistyötä on yritetty uudelleen organisoida kohta 15 vuotta, ja on hyvä, että organisointi etenee vihdoinkin. Hanke etenee siten, että esiselvitystä laatimaan palkataan projektityöntekijä ja asiaa käsitellään saamelaisen parlamentaarisen neuvoston hallituksen kokouksessa syksyllä. Ennen lomia kerron vielä hallituksen kokouksen tunnelmia.

Vuontisjärvellä 28.6. 
Klemetti Näkkäläjärvi