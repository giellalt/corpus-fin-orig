Kuluneesta vuodesta, tulevista haasteista
Kiireinen vuosi on taas takana. Valtioneuvoston kiireellisestä lainvalmistelusta johtuen vuosi on ollut erityisen kiireinen myös saamelaiskäräjille. Kulunut vuosi on vaatinut venymistä saamelaiskäräjien henkilöstöltä, kiireellinen asioiden valmistelu on vaatinut paljon heiltä – kiitos henkilöstölle taas työpanoksesta. 

Kokonaisarviona kulunut vuosi on ollut pettymys. Lupauksista huolimatta saamelaisten oikeusasemaa ja kulttuuri-itsehallintoa ei ole kehitetty eikä Ilo-sopimuksen ratifioinnissa ole edetty lainkaan. Valtioneuvosto on lähes kaksi vuotta keskustellut saamelaisten oikeusaseman parantamisesta ja Ilo-sopimuksen ratifioinnista, mutta keskusteluja on käyty vain sisäisesti eikä saamelaiskäräjiä ole nähty tarpeelliseksi ottaa näihin keskusteluihin mukaan. Pidän tätä hyvin surullisena, Suomen kansainvälisten velvoitteiden vastaisena ja turhauttavana. Tämä prosessi ei anna hyvää kuvaa valtioneuvoston toimintakyvystä, eikä herätä luottamusta. 

Saamelaiskäräjien toimintaa ei kuitenkaan määritä valtioneuvoston tekemättömyys - meidän pitää omaehtoisesti yrittää kehittää kulttuuri-itsehallintoamme. Omaehtoinen kulttuuri-itsehallinnon kehittäminen on ongelmallista saamelaiskäräjien alhaisen resurssitason johdosta. Saamelaiskäräjien toiminnan rahoitus on Norjan ja Ruotsin saamelaiskäräjien rahoitusta vähäisempää, esimerkiksi Suomen saamelaiskäräjien budjetti (1,6 milj. euroa) on 3,7 % Norjan saamelaiskäräjien budjetista. Norjan saamelaiskäräjien budjetti kuluvalle vuodelle on 341 683 000 NOK eli noin 43 milj. euroa. 

Tilanne on hyvin ongelmallinen, saamelaiskäräjien tehtävänä on hoitaa saamelaisten perustuslaillista kulttuuri-itsehallintoa, mutta oman rahoituksemme ollessa riittämätöntä, joudumme esim. pyytämään matkakulujen korvaamista eri viranomaisilta ja emme voi käynnistää kehittämishankkeita. Olemme yrittäneet hillitä matkakulujen kasvua videoneuvotteluilla, mutta kaikkia kokouksia ei voi hoitaa videoyhteyksin. Saamelaiskäräjien toiminnan rahoitus ei ole noussut perustelluista esityksistämme huolimatta. Olemme tehneet mm. esityksen ympäristöasioiden esittelijän virasta neljälle ministeriölle, mutta ministeriöillä ei tunnu olevan halua rahoittaa saamelaiskäräjien ympäristösektorin luomista. Tilanne tuntuu hyvin epäreilulta, koska taloudellisesta taantumasta huolimatta valtiolta löytyy rahaa erilaisiin maatalouden kehittämisprojekteihin, imagokampanjoihin ja maatalouden hyvinvointitukiin. Valtiolta löytyy kyllä rahaa, mutta kyse on priorisoinnista. Saamelaiskäräjien toiminnan turvaaminen riittävällä rahoituksella ei ole valtiolle tärkeää. 

Jonkinasteista positiivista kehitystä on kuitenkin viime vuonna tapahtunut. Kaivoslakiehdotus, joka lopettaa koneellisen kullankaivuun Lemmenjoella on nytkähtämässä eteenpäin. Kaivoslakiehdotus huomio myös saamelaisten oikeudet, vaikkakin oikeuksien laajuus ja vahvuus ovat heikentyneet tämän syksyn aikana siitä, mistä saamelaiskäräjälain § 9 mukaisissa neuvotteluissa keskusteltiin. Myös biodiversiteettisopimuksen artikla 8(j):n toimeenpano on lähtenyt käyntiin ympäristöministeriön asettamassa työryhmässä. Ongelmana on vain se, että työryhmän jäsenorganisaatiot joutuvat maksamaan itse matkakulunsa eikä työryhmälle ole osoitettu asiantuntijaresursseja. Saamelaiskäräjillä on työryhmässä kolme edustajaa ja olemme myös käyttäneet virkamiesresursseja asioiden valmisteluun työryhmälle. En tiedä miten pitkään oma budjettitilanteemme tämän sallii. 

Tänä vuonna läänit ovat lakanneet ja uudet aluehallintavirastot aloittavat toimintansa. Saamelaiskäräjät on kritisoinut asian valmistelua ja uudistuksen tuomaa maakuntaliittojen ohjausvaltaa aluehallintavirastoille. Surullista on myös ympäristökeskusten katoaminen. Vuoden kuluessa näemme onko uudistus tuonut lakiesityksen mukaisesti säästöä, tuloksellisuutta ja tehokkuutta aluehallintoon puhumattakaan palvelujen tuottamisesta kansalais- ja asiakaslähtöisesti. Toivottavasti uudistuksen vaikutuksia seurataan, itse veikkaisin uudistuksen lisäävän kuluja ainakin ensimmäisinä vuosina. 

Ensi vuonna näemme myös mihin suuntaan Metsähallituksen hallintomallia viedään. Valtiovarainministeriön asettama hanke, jonka tehtävänä oli tehdä esityksiä valtion liikelaitoksien tulevaisuudesta, on päättynyt vuoden 2009 lopussa. Metsähallituksen hallintomallin valmistelu siirtyy maa- ja metsätalous- ja ympäristöministeriön valmisteltavaksi, jolloin myös saamelaiskäräjien kuuleminen asiasta järjestetään. 

Suomen valtio on sitoutunut ihmisoikeuspoliittisessa selonteossaan saamen kielen elvytysohjelman laatimiseen. Vuoden 2010 budjetissa ei ollut varattu resursseja elvytysohjelman laatimiselle. Saamelaiskäräjät on tehnyt aloitteen elvytysohjelman aloittamiseksi, mutta emme ole saaneet aloitteeseemme vastausta. Tämä on valitettavan yleistä, Saamelaiskäräjälain § 9 mukainen neuvotteluvelvoite koetaan täytetyksi kun saamelaiskäräjiltä on pyydetty lausunto ja siitä on neuvoteltu. Saamelaiskäräjien aloitteisiin ei vastata, emmekä saa melkeinpä poikkeuksetta vastauksia tai vastineita lausunnoissa esittämiimme näkökohtiin. 

Saamelaiskäräjät ei ole mikä tahansa lausunnon antaja, vaan saamelaisten alkuperäiskansaoikeuksista huolehtiva perustuslaillinen elin. Saamelainen kulttuuri-itsehallinto on kuitenkin vakiintunut jo Suomessa, vaikka onkin kehittymätöntä oikeuksiltaan ja resursseiltaan. Valtionhallinnossa saamelaisten asemasta ei tiedetä laajasti ja minusta tuntuu, ettei saamelaisia pidetä aitona rikkautena Suomelle. Tämä voi johtua Suomen historiallisesta painolastista. Saamelaisten aseman kehittymättömyys ja yleinen negatiivinen kirjoittelu saamelaisista voi johtua epätietoisuudesta ja siitä, että Suomi ei ole tehnyt tiliä aidosti oman menneisyytensä kanssa miten se on kohdellut saamelaisia. Menneisyyden virheiden ja alkuperäiskansojen asiattoman kohtelun tunnustamisilla on useita kansainvälisiä esimerkkejä niin Kanadassa, Australiassa ja lähempänä Norjassa ja Ruotsissa. Anteeksipyynnöllä ja menneisyyden virheiden tunnustamisella on puhdistava vaikutus ja positiivisimmillaan se mahdollistaisi alkuperäiskansan oikeuksien parantamisen oikeista lähtökohdista käsin ja uuden alun alkuperäiskansapolitiikassa. Mutta Suomessa ei olla tähän vielä valmiita.

Olen joululomalla pohtinut paljon saamelaisen kulttuuri-itsehallinnon kehittämistä. Näen erityisen tärkeäksi vahvistaa rooliamme saamelaisen kulttuuriperinnön vaalimisessa ja suojelussa. Osaa näistä töistä voimme hoitaa nykyisellä rahoituksella, osaan tulisi hakea erityisrahoitusta. Saamelaiskäräjien tulisi aktivoitua saamenkielisten paikannimien keräämisessä, tallentamisessa ja tiedon palauttamisessa yhteisölle. Nykyisin paikannimien keräämisvastuu on Kotimaisten kielten tutkimuskeskuksella, mutta tieto on osittain vanhentunutta, päivittämätöntä ja löytyy vain paperikartoista. Muutamat aktiiviset saamelaiset ovat keränneet saamenkielisiä paikannimiä, mutta tietoa on hajanaisesti. Saamelaiskäräjien tulisi ottaa vastuu paikannimien sisältämän kulttuurisen tiedon tallentamisesta ja saattamisesta saamelaisten käyttöön. 

Tulevana vuonna saamelaiskäräjien tulisi kehittää omaa ohjelmatyöskentelyään. Olisi hyvin tärkeää laatia saamelaiskäräjille kielipoliittinen ohjelma erityisesti koska valtioneuvosto on sitoutunut saamen kielen elvytysohjelmaan. Kolmen maan saamelaiskäräjät saavat yhteistyöelimensä kautta toivottavasti keväällä hyväksyttyä ilmastopoliittisen ohjelman ja se antaa hyvän pohjan Suomen saamelaiskäräjien työlle.

Toivotan kaikille blogini lukijoille hyvää uutta vuotta!

Vuontisjärvellä 3.1.2010

Klemetti Näkkäläjärvi