Suomestako suurvalta?
Viikonloppuna on näkyvästi uutisoitu ulkoministeri Stubbin ja pääministeri Kiviniemen ehdotuksia perustaa Euroopan Unionille rauhaninstituutti ja kehittää Suomesta rauhanturvaamisen suurvalta. Tasavallan presidentti on aiheellisesti huomauttanut, että suurvallaksi ilmoittautuminen ja haluaminen ei riitä, vaan kyse on kansainvälispoliittisista linjauksista. Suurvalta-asema edellyttää, että myös muut maat tunnustavat Suomen suurvallaksi. 

Esityksistä voi huomata, että Suomessa on keväällä eduskuntavaalit. Tukea vaaleihin on haettu kansainvälisiltä areenoilta ennenkin, mutta en kyllä muista, että Suomea olisi julistettu koskaan miksikään suurvallaksi. Vaikuttaa siltä, että tällaisilla ideoilla halutaan nostaa keskustelu pois todellisista asiakysymyksistä, kuten Suomen taloudesta, saamelaisten oikeuksien toteutumattomuudesta ja pyritään tukemaan tällaisin suurvalta-termein Suomen hakemusta YK:n turvallisuusneuvostoon. Nämä esitykset on tarkoitettu ilmeisesti pönkittämään Suomen hakemusta, vaikka ne ovatkin onttoja sisällöltään. EU:n massiivista byrokratiaa ei helpota uusien instituuttien kehittämisellä eikä Suomen kansainvälistä asemaa paranna Suomen markkinoiminen suurvaltana. Todellisissa suurvalloissa tällainen fantasia voi tuntua jopa surkuhupaisalta. Suomi on hyvin pieni maa, jolla on pieni talous suurvaltoihin verrattuna.

Saamelaiskäräjät on lukuisia kertoja todennut, että Suomen tulisi hoitaa kansalliset asiansa ensin kuntoon ennen kuin ryhtyy markkinoimaan itseään kansainvälisillä areenoille suurvallaksi. Jos Suomi ei saa täytettyä saamelaisia kohtaan kansainvälisiä velvoitteitaan, joista YK:n ja Euroopan neuvoston elimet ovat lukuisia kertoja muistuttaneet, Suomen kansainvälinen ihmisoikeusvaikutusvalta heikkenee. Suurvallaksi ja rauhanrakentajaksi julistautuminen tuntuu erityisen kummalliselta tässä valossa. On toki todettava, että suurvalloille on ollut ominaista kolonialismin harjoittaminen ja alkuperäiskansojen assimilointi. Toisin sanoen alkuperäiskansojen oikeuksien kunnioittaminen ei ole kuulunut perinteisestikään suurvaltojen parhaimpiin ominaisuuksiin ja toimintaan. 

Samanaikaisesti Suomi on hakemassa Arktisen informaatiokeskuksen perustamista Suomeen. Pelkona on, että tällaiset jatkuvat uusien instituutioiden perustamisideat voivat heikentää Suomen mahdollisuuksia saada Arktinen informaatiokeskus. Keskuksen perustaminen on tärkeä myös alkuperäiskansoille ja toivonkin, että Suomi keskittyisi keskuksen perustamiseen Suomeen. 

Budjettiriihestä on kaikunut huolestuttavia uutisia. Tiedossa oli, että saamelaiskäräjien rahoitustaso ei nouse. Huolestuttavaa on ympäristöministeriön kansliapäällikön Hannele Pokan julkisuuteen antama tieto siitä, että Metsähallituksen luontopalveluilta leikataan 2 miljoonaa euroa. Metsähallitus on saamelaiskäräjien tärkeä yhteisötyökumppani ja olen huolissani siitä, miten leikkaukset vaikuttavat saamelaisten kotiseutualueen erävalvontaan, kansallispuistojen ja erämaa-alueiden hoitoon ja ylipäätään metsähallituslain § 4 toimeenpanoon. Metsähallituslain § 4 velvoittaa Metsähallitusta turvaamaan saamelaiskulttuurin toimintaedellytykset. Kansliapäällikkö kertoi blogissaan syynä olevan uusiutuvan energiapaketin rahoitus. Syynä on ilmeisesti se, että koska turpeen verotusta ei ole nostettu valtiovarainministeriön esityksen mukaisesti, vaje pitää paikata jostakin. 

Kuluva vuosi on biodiversiteettivuosi ja on vastuutonta leikata Metsähallituksen luontopalvelujen budjettia tässä tilanteessa näin suurella summalla. Biodiversiteettivuosi on muutenkin kulunut Suomessa valitettavan huonosti. Kuluvana vuonna kaikkien ympäristökeskusten ympäristölupaviranomaisten tehtävät yhdistettiin suuriin virastoihin, Pallas-Yllästunturin kansallispuistoalueelle mahdollistettiin laajamittainen matkailurakentaminen ja nyt esitetään Metsähallituksen resurssien leikkaamista. Metsähallituksen luontopalvelut on tärkeä työllistäjä saamelaisten kotiseutualueella. Aluepoliittisista syistä turve-energian verotusta ei nostettu vastaamaan turpeen todellisia päästöjä. Metsähallituksen rahoitusta päätettäessä tulisi huomioida myös aluepoliittinen työllistämisnäkökulma. Selkämeren kansallispuiston perustaminen ensi vuonna tulee lisäämään Metsähallituksen luontopalvelujen menoja nykyisestä. Jos Metsähallituksen luontopalvelujen resursseja pienennetään näin merkittävästi, niin on vakavasti pohdittava miten kaikki metsähallituksen nykyiset palvelut voidaan toteuttaa. Toivoisin, että rahoitustarve otettaisiin esimerkiksi nostamalla turve-energian verotusta asianmukaiselle tasolle.

Vuontisjärvellä 6.9.2010

Klemetti Näkkäläjärvi