Syysterveisin
Saamelaiskäräjät järjestää kuulemistilaisuuden Inarijärven osayleiskaavasta ensi keskiviikkona 8.9. kello 16.30 saamelaismuseo Siidan auditoriassa. Saamelaiskäräjät haluaa kuulla alueen saamelaisilta mitä kaavoituksessa tulisi ottaa huomioon, jotta saamelaisten oikeudet ja mahdollisuudet harjoittaa perinteisiä elinkeinojaan sekä nauttia omasta kulttuuristaan voidaan turvata. Toivonkin, että mahdollisimman moni pääsisi paikalle kertomaan näkemyksistään. Keskustelun pohjalta saamelaiskäräjien hallinto valmistelee lausuntoesityksen Inarijärven osayleiskaavasta saamelaiskäräjien elinten käsittelyyn ja lausunto toimitetaan sen valmistuttua Inarin kunnalle. Suuremmissa hankkeissa poliittisten päättäjien tulisi aina pyrkiä kansalaiskeskusteluun ja osallistavaan päätöksentekoon. Tämä ei koske pelkästään saamelaiskäräjiä vaan myös muita kansan vaaleilla valittuja elimiä. Meidän saamelaiskäräjien tehtävänä on tietenkin kuulla saamelaisia heidän tarpeistaan. 

Saamelaiskäräjät antoi viime viikolla lausunnon luontotyyppien uhanalaisarvioinnin (Lutu)toiminpideohjelman luonnoksesta. Lausunto löytyy saamelaiskäräjien kotisivuilta. Toimenpideohjelmaa käsitellään lisäksi myöhemmin syksyllä saamelaiskäräjien, saamelaisten kotiseutualueen paliskuntien ja Lutu-työryhmän edustajien yhteiskokouksessa, jotta myös saamelaisten kotiseutualueen paliskunnat pääsevät ilmaisemaan näkemyksensä ohjelmasta. 

Saamelaiskäräjät on antanut myös lausunnon ihmisoikeuskeskuksen perustamisesta eduskunnan oikeusasiamiehen toimiston yhteyteen. Keskuksen tehtävänä olisi edistää ja seurata ihmisoikeuksien toteutumista Suomessa, sen sijaan valvontatehtävät eivät kuulu sen tehtäviin. Saamelaiskäräjät kannatti lausunnossa ilmisoikeuskeskuksen perustamista, mutta esitti lukuisia huomioita ja tarkennuksia keskuksen tehtäviin. Erityisesti korostimme tarvetta läheiseen yhteistyöhön saamelaiskäräjien kanssa. Lausunto löytyy saamelaiskäräjien kotisivuilta. 

Tällä viikolla saamelaiskäräjät antoi myös lausunnon oikeusministeriön työryhmäraportista törkeä metsästysrikos. Asiakysymys koskettaa saamelaisia, koska metsästys on perinteinen saamelaiselinkeino ja saamelaisporonhoitajat joutuvat osaltaan petojen kanssa tekemisiin. Keskustelu on hyvin polarisoitunutta ja vastakkain tähän asiaan liittyvässä eri keskusteluissa ovat olleet poronhoitajat ja luonnonsuojelijat. Aihe on puhuttanut paljon ja ollut esillä erityisesti Lapin eri medioissa. 

Saamelaiskäräjät totesi lausunnossaan metsästysrikosten olevan tuomittavia, mutta oikeusministeriön ehdotuksessa on lukuisia ongelmia lain käytännön soveltamistyön kannalta. Erityisen suuri puute jo nykyisessäkin laissa on lain toteutumisen valvonnan vähäisyys. Metsähallituksen erävalvonnan resursseja pienennetään kaiken aikaa. Ongelmana on myös se, että asenneilmapiiri niin petoja kuin poronhoitoakin kohtaan ei ole aina asianmukainen. Saamelaiskäräjät esitti lausunnossaan, että Suomen petopolitiikkaa tulisi tarkastella kokonaisuutena metsästysrikostenkin osalta ja selvittää miten valvonnalla, tiedotukselle, koulutuksella ja porovahinkojen korvausjärjestelmää kehittämällä voitaisiin parantaa sekä Suomen biodiversiteetin tilaa että turvata myös poronhoitajien mahdollisuuksia harjoittaa elinkeinoaan. Saamelaiskäräjät esitti tilanteen parantamiseksi petokomission perustamista. Komiteassa olisi ministeriöiden, tutkijoiden, saamelaiskäräjien ja saamelaiselinkeinojen edustus valmistelemassa Suomen petoeläin- ja metsästyskysymysten ratkaisuja. Yhteistyötä petokantojen selvittämiseksi tulisi tehdä myös Venäjän viranomaisten kanssa. Lausunto löytyy kokonaisuudessaan lähipäivinä kotisivuiltamme.

Ensi viikko kuluu työmatkoilla. Inarijärven kaavakuulemisen lisäksi Inarissa kokoontuu saamelaisen parlamentaarisen neuvoston (SPN) hallitus syksyn ensimmäiseen kokoukseensa. Kokous on myös ensimmäinen, jonka Suomen saamelaiskäräjät tällä vaalikaudella hoitaa SPN:n puheenjohtajana. Esityslistalla on mm. parlamentaarisen neuvoston toiminnan kehittäminen, SPN:n kansainväliset edustustehtävät, pohjoismainen saamelaissopimus ja saamen kieliyhteistyön uudelleen organisointi. Perjantaina olen Rovaniemellä arktisen neuvottelukunnan tämän syksyn ensimmäisessä kokouksessa, jonka jälkeen osallistun Suomen Eurooppa-tiedotuksen järjestämään Leipää luonnosta-seminaariin. 

Vuontisjärvellä 5.9.2010

Klemetti Näkkäläjärvi
