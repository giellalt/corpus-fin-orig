Pohjoismaisesta saamelaissopimuksesta
Saamelaisministerien ja –presidenttien yhteiskokous 25.5.2010 siirtyy hamaan tulevaisuuteen. Kokousta on siirretty Norjan valtion pyynnöstä. Norjan valtio on vetäytymässä pohjoismaisesta saamelaissopimusluonnoksesta eikä halua antaa Norjan saamelaiskäräjille aitoa vaikutusvaltaa sopimuksen ratifiointineuvotteluissa. Norjan hallitus ei halua antaa saamelaiskäräjille tasaveroista asemaa omassa neuvotteluvaltuuskunnassaan. 

Saamelaisen parlamentaarisen neuvoston puheenjohtajan pidän Norjan valtion toimintaa asiassa tyrmistyttävänä. Norja on ollut aina esimerkki muille valtioille saamelaisasioiden hoitamisessa ja nyt Norjan toiminta on ennen kaikkea varoittava esimerkki. Keskustelin asiasta tänään Norjan saamelaiskäräjien presidentti Egil Ollin kanssa, joka oli selkeästi järkyttynyt Norjan valtion päätöksestä. Saamelaisministerien ja –presidenttien kokouksessa oli tarkoitus päättää pohjoismaisen saamelaissopimuksen ratifiointineuvotteluiden aloittamisesta ja päätös neuvottelujen aloittamisesta siirtyy taas. Olli oli hyvin pahoillaan tilanteesta. Suomen saamelaiskäräjät ja Suomen oikeusministeriö ovat valmiit ratifiointineuvotteluihin, koska sovimme yhteisesti etukäteen neuvottelujen reunaehdoista ja saamelaiskäräjien vaikutusvallan turvaamisesta ratifiointineuvotteluissa. Olli piti Suomen valtion ja saamelaiskäräjien toimintaa asiassa esimerkillisenä ja hyvänä kun ne olivat avoimesti keskustelleet ja sopineet reunaehdoista.

Toivon, että Norjan valtio sitoutuu alkuperäiskansan aseman edistämiseen ja turvaa saamelaiskäräjien vaikutusvallan neuvotteluissa. Norjan valtion kanta on järkyttävä siinäkin mielessä koska se on ratifioinut ILO 169-sopimuksen ja sitoutunut turvaamaan saamelaisten itsemääräämisoikeuden Norjassa. Pyhien jälkeen tulee katsoa, onko tarvetta kutsua SPN:n hallituksen puhelinkokous kiireisesti, jotta voimme osoittaa tukemme Norjan saamelaiskäräjille ja painostaa osaltamme Norjan valtiota. Norjan valtion toimien valossa olen hyvin tyytyväinen siitä, että Suomen saamelaiskäräjien hallitus ei taipunut Anne Norgamin ja kumppaneiden painostuksen edessä ja päätti lähteä neuvotteluihin mukaan vasta kun se sai takeet Suomen oikeusministeriöltä saamelaiskäräjien neuvotteluedustajien vaikutusvallasta, sopimuksen hyväksymisprosessista Suomessa ja asiantuntijaresurssien turvaamisen.

Olin tänään Arktisen neuvottelukunnan kokouksessa. Käsittelimme luonnosta Suomen arktiseksi strategiaksi. Minulla oli useita huomioita strategialuonnoksen miltei joka sivulle ympäristöasioista, luonnonvarakysymyksistä ja alkuperäiskansoja käsittelevistä asioista. 

Hyvää helatorstaita kaikille blogini lukijoille! 
Klemetti Näkkäläjärvi