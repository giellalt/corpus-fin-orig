Viikon kuulumisia
Viikko on kulunut työmatkoilla. Inarissa oli keskiviikkona saamelaiskäräjien järjestämä kuulemistilaisuus Inarijärven osayleiskaavasta. Saamelaiskäräjät kuuli ensimmäisen kerran jonkin tietyn alueen saamelaisia järjestämällä kuulemistilaisuuden saamelaiskäräjien lausuntoa varten. Olin hyvin tyytyväinen tilaisuuteen ja sen antiin. Paikalle oli kokoontunut joukko alueen saamelaisia ja saimme heiltä erinomaisia näkemyksiä ja kantoja Inarijärven osayleiskaavasta, kaavaehdotuksen vaikutuksista ja asian valmistelusta. Saamelaiskäräjien virkamiehet kokoavat kuulemisesta muistion, jota käytetään saamelaiskäräjien lausunnon taustamateriaalina. Syksyn kuluessa lausuntoesitystä käsitellään saamelaiskäräjien eri elimessä. Kaava vaikuttaa oleellisella tavalla alueen saamelaisten nautintaoikeuksiin ja kulttuurin mukaisten perinteisten elinkeinojen harjoittamisen edellytyksiin. Jos kaavan valmisteluaikataulu sen sallii, niin viemme tarvittaessa lausunnon saamelaiskäräjien varsinaisen kokouksen hyväksyttäväksi.

Torstaina saamelaisen parlamentaarisen neuvoston hallitus kokoontui ensimmäiseen kokoukseen Suomen saamelaiskäräjien puheenjohtajuuden aikana. Saamelaiskäräjien hallinto SPN:n sihteeristönä oli tehnyt hyvää työtä resurssipulastamme huolimatta ja SPN:n hallitus sai tehtyä kokouksessa useita tärkeitä päätöksiä. Ehkä keskeisin päätös oli saamelaisen parlamentaarisen neuvoston toiminnan, yhteistyösopimuksen ja työjärjestyksen uudistamisen aloittaminen vastaamaan pohjoismaisen saamelaissopimuksen velvoitteita. SPN:n hallitus asetti työryhmän valmistelemaan SPN:n tehtävien ja hallinnon uudistamista. SPN:n hallitus myös totesi tarpeen kehittää SPN:n toiminnasta tiedottamista. SPN:n hallitus päätti perustaa yhteiset kotisivut ja järjestää ensi vuonna julkisen kilpailun logon saamiseksi SPN: lle. SPN:n tehtävänä on edustaa saamelaisia kansainvälisissä yhteyksissä ja kotisivujen puuttuminen vaikeuttaa kyseistä tehtävää. 

SPN:n n hallitus antoi kokouksessaan kaksi hyvin tärkeää esitystä. SPN päätti kannattaa EU:n arktisen informaatiokeskuksen perustamista Rovaniemelle. SPN esittää EU:lle, että keskuksen tehtävään kuuluisi myös dialogin käyminen arktisten alkuperäiskansojen kanssa. Toinen SPN:n hallituksen esityksistä koskee Euroopan Unionin vuoden 2020 biodiversiteettitavoittetta. Biodiversiteettittavoite ohjaa Euroopan Unionin neuvotteluja biodiversiteettisopimuksen toimeenpanossa sekä ohjaa EU:n politiikka- ja rahoitustoimenpiteitä. SPN:n hallitus esitti, että tavoitteessa sitoudutaan turvamaan saamelaisten perinteinen tieto ja luonnon monimuotoisuuden säilyminen. SPN:n päätökset ja esitykset löytyvät lähiaikoina saamelaiskäräjien kotisivuilta dokumentit/saamelainen parlamentaarinen neuvosto – osiosta. Seuraavan kerran SPN:n hallitus kokoontuu marraskuussa. 

Perjantaina osallistuin Arktisen neuvottelukunnan kokoukseen Arktisessa keskuksessa, Rovaniemellä. Seuraavan kerran neuvottelukunta kokoontuu vasta ensi vuonna. Neuvottelukunnan puheenjohtajaksi on vaihtunut pääministerin valtiosihteeri Mika Rossi. Kokouksessa käsiteltiin pääasiassa valtioneuvoston arktisten strategian sisältöä ja sen jatkotyöstämistä. Nostin kokouksessa esille SPN:n tuen arktiselle informaatiokeskukselle. Kokouksen jälkeen osallistuin EU arjessa- paneeliin.

Ensi viikko kuluu täysin työmatkoilla. Olen Brysselissä torstaihin asti arktisten parlamentaarikkojen konferenssissa. Konferenssista löytyy lisätietoa oheisesta osoitteesta: http://www.europarl.europa.eu/arcticparl/ Samassa yhteydessä tapaan myös muutamia europarlamentaarikkoja ja komission edustajia. Komission kanssa keskustelemme mm. EU:n arktisen strategian valmistelusta, alkuperäiskansayhteistyöstä ja saamelaisen parlamentaarisen neuvoston esityksistä. Perjantaina on Inarissa saamelaiskäräjien hallituksen kokous, viimeinen ennen yleiskokousta.

Vuontisjärvellä 11.9.2010

Klemetti Näkkäläjärvi
