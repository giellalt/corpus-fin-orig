Kohti kevättä ja Sajoksen avajaisia
Saamelaiskäräjien hallitus piti tämän vaalikauden ensimmäisen kunnollisen kokouksen. Kokous valmisteli saamelaiskäräjien yleiskokousta, joka pidetään huhtikuun alussa. Hallitus esittää yleiskokoukselle lausunnot niin Ilo-sopimuksen ratifioinnista kuin kunnallishallinnon rakenneuudistuksestakin. Hallituksen näkemyksen mukaan Suomella on hyvät mahdollisuudet ratifioida Ilo-sopimus. Käynnissä olevissa lainsäädännön ja hallinnon kehittämishankkeissa, kuten kunnallishallinnon rakenneuudistuksessa ja Metsähallituksen hallinnonuudistuksessa voidaan luoda edellytykset sopimuksen ratifioinnille. 

Hallitus suhtautui kriittisesti kunnallishallinnon rakenneuudistukseen ja esitti saamelaisten kotiseutualueen kuntarajojen säilyvän ennallaan. Uudistus heikentäisi erityisesti Utsjoen, Enontekiön ja Sodankylän saamelaisten saamenkielisiä palveluja ja voisi heikentää myös inarin- ja koltansaamenkielisiä palveluja Inarissa. Uudistuksella olisi kielteisiä vaikutuksia myös saamelaisten elinkeino-oikeuksiin. En tässä vaiheessa kommentoi tarkemmin lausuntoesitysten sisältöä. Hallitus kokosi lausunnon saamelaiskäräjien lautakuntien tekemien esitysten pohjalta. 

Hallitus antoi esityksen yleiskokoukselle kuluvan vuoden budjetiksi. Vuodesta on tulossa taloudellisesti tiukka, ja esitys olikin alijäämäinen. Henkilöstövähennyksiin saamelaiskäräjät ei kuitenkaan joudu ja hallitus piti tärkeänä, että edunvalvonnasta ja politiikan tekemisestä ei tingitä. Yleiskokous pääsee myös nimeämään saamelaiskäräjien edustajat pohjoismaisen saamelaissopimuksen jatkoneuvotteluihin. 

Poliittinen ilmapiiri tuntuu olevan taasen kuumenemassa ja ns. lappalaiskulttuuritahot, jotka haluavat myös sellaiset henkilöt luettavaksi saamelaisiksi joilla ei ole mitään yhteyttä saamen kieleen, saamelaiskulttuuriin, sen perinteisiin ja elinkeinoihin, ovat keräämässä joukkojaan. 
He ovat saaneet nyt vahvistusta suomalaisilta, jotka ovat opetelleet saamen kielen. Ihmettelen edelleen, miten tällaiset tahot saavat paljon julkisuutta osakseen eikä heidän väitteitään riittävästi haasteta. Saamelaiskulttuuri ei ole vain kielitaitoa tai -taidottomuutta. Kulttuuria ei voi typistää pinnallisiksi määritteiksi tai käsitteiksi veroluetteloiden tai kielitaitotodistuksen nojalla. 

Saamelaiskulttuuri on elämäntapa, johon kuuluu saamen kielten lisäksi perinteiset elinkeinot, perinteinen tieto, kertomaperinne, joiku, yhteisön historia, arvot, tavat ja yhteisöjärjestelmä. Saamelaisiksi ei tulla, vaan saamelaiskulttuuriin kasvetaan pitäen aikaisempien sukupolvien perinteitä elävänä, laajentumaperheen opastuksella, mallilla ja tietoisella opettamisella. Tällaisessa keskustelussa kokonaiskuva helposti hämärtyy. Saamelaiskäräjien tehtävänä on turvata saamelaiskulttuurin säilyminen ja kehittyminen. Saamelaiskulttuuri ei säily ilman saamelaisia ja saamelaismääritelmän muuttamista saamelaisten itsemäärämisoikeutta tukevaan suuntaan ja saamelaiskulttuurin rikkautta ja kulttuurisen tiedonsiirron ymmärtämisen suuntaan. 

Ensi viikolla on Kilpisjärven yleiskaavoituksen ensimmäinen viranomaisneuvottelu. Yleiskaavoitus pohjautuu Kilpisjärven kehittämissuunnitelmaan. Alku yleiskaavalle ei ole saamelaiskäräjien kannalta lupaava, saamelaiskäräjien edustaja ohjausryhmässä, Per Antti Labba, jätti neljä erillistä eriävää mielipidettä Kilpisjärven kehittämissuunnitelman eri dokumentteihin. Yleiskaavan valmistelu tulee työllistämään saamelaiskäräjiä merkittävästi. Ensi viikon lopulla alkaa myös saamelaiskäräjien kokous ja samassa yhteydessä pidetään myös saamelaiskäräjien ja Sajoksen juhlalliset avajaiset. Minulla on myös ilo ja kunnia tavata Monacon ruhtinas prinssi Albert, joka vierailee huomenna Marjanpäivänä Hetassa, josta jatkaa Koutokeinoon.