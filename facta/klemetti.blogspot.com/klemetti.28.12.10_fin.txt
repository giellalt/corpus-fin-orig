Kohti saamelaiskäräjävaaleja
Vuoden lopussa päättyy hakeutuminen saamelaiskäräjien vaaliluetteloon. Vetoankin kaikkiin saamelaisiin, jotka ette ole vielä vaaliluettelossa, hakeutumaan luetteloon, jotta pääsette käyttämään äänioikeuttanne tulevissa saamelaiskäräjävaaleissa ja vaikuttamaan siihen, millaista politiikkaa saamelaiskäräjillä tulevina vuosina ajetaan. Seuraavan vaalikauden aikana saatetaan päätökseen pohjoismaisen saamelaissopimuksen jatkoneuvottelut ja mahdollinen sopimuksen ratifiointi. Yhtäaikaisesti saamelaissopimuksen ratifiointiin tähtäävien neuvottelujen kanssa Suomi joutuu ratkaisemaan saamelaisten maa- ja vesioikeuskysymykset, koska ne ovat olennainen osa saamelaissopimuksen ratifiointia. Pohjoismaisen saamelaissopimuksen ratifiointi edellyttänee myös Suomen saamelaiskäräjälain tarkistamista sekä vaalijärjestelmän uudistamista. 

Saamelaiskäräjät on tehnyt esityksen vaalijärjestelmän uudistamiseksi. Nyt äänestäjillä ei ole minkäänlaista kuluttajansuojaa, saamelaiskäräjille valitaan edustajia ilman yleistä tietoa sitä, millaista politiikkaa he ajavat. Kuten tämä vaalikausi on osoittanut, vaalijärjestelmässä on ongelmia. Oikeusministeriöstä on ilmoitettu, että tulevalla hallituskaudella saamelaiskäräjälakia ja vaalijärjestelmää voidaan tarkistaa. Toivon, että tulevissa saamelaiskäräjävaaleissa Te, hyvät äänestäjät, vaaditte edustajianne poliittisia linjauksia julki ennen äänestyspäätöstänne. Te määräätte tulevan saamelaiskäräjien poliittisen linjan. Saamelaiskäräjien kotisivuilta löytyvät lomakkeet vaaliluetteloon hakeutumisesta oheisesta linkistä: www.samediggi.fi--> dokumentit-->vaalit 2011.

Kuluva vuosi on ollut kiireinen saamelaiskäräjillä. Olen laajemmin käsitellyt kulunutta vuotta kirjoituksessani Inarilaiseen (suomeksi). Varsinainen toimintamme on kasvanut ja saamelaisen parlamentaarisen neuvoston puheenjohtajuuden hoito on lisännyt työtaakkaa merkittävästi. Kuluvan vuoden aikana on saavutettu pieniä edistysaskelia saamelaisten oikeusaseman kehityksessä, vaikka julkisuudesta sitä ei aina huomaa. Hallituksen esityksissä uudeksi maastoliikennelaiksi sekä uudeksi vesilaiksi tulee ensimmäisen kerran omaksi pykäläkseen saamelaiskulttuurin suojan turvaaminen. Saamen kielenelvytysohjelman suunnittelu on alkanut. Ohjelmaa valmistelevassa työryhmässä on vahva saamelaiskäräjien edustus ja uskonkin, että saamme ohjelmasta sellaisen, että se turvaa saamen kielen ja saamelaiskulttuurin tulevaisuuden sekä saamelaisten kotiseutualueella että sen ulkopuolella. Nuorten aseman kohentuminen saamelaiskäräjien toiminnassa on myös suuri edistys.

Tuleva vuosi on viimeinen tämän vaalikauden saamelaiskäräjien toimintavuosi. Paljon haasteita on vielä edessä. Biodiversiteettisopimuksen artikla 8(j)-työryhmän työ tulee saattaa loppuun huhtikuun loppuun mennessä. Saamelaisen parlamentaarisen neuvoston toiminnan ja hallinnon uudelleenorganisointi tulisi myös saattaa loppuun ensi syksyyn mennessä. Saamelaiskäräjien työjärjestyksen ja taloushallinnon uudistamistyö tulisi myös saattaa loppuun. Haasteita on paljon ja tehtävää riittävästi vielä tälläkin vaalikaudella.

Tulevan vuoden aikana itse kunkin saamelaiskäräjäjäsenen tulee pohtia lähteekö enää ehdolle saamelaiskäräjävaaleihin. Sama pohdinta on myös minulla edessä. En voi kiistää, etteikö tämä vaalikausi olisi ollut raskas niin henkisesti kuin fyysisestikin. Henkilökohtaisuuksiin keskittyvä oppositiopolitiikka saamelaiskäräjillä on myös hyvin raskasta. Valitettavasti myös perheeni on kärsinyt julkisuuden paineista. Mediapeli on myös koventunut eikä asiakysymyksistä haluta juuri uutisia tehdä. Asiallista, kriittistä, tutkivaa journalismia ei saamelaismedioista juuri löydy. Kansanedustajat tosin valittavat samaa valtakunnan mediasta. Kausi on ollut raskas, mutta paljon on saatu aikaan ja paljon on vielä tekemättä. Lopullisen päätöksen siitä lähdenkö enää ehdolle saamelaiskäräjävaaleihin teen kuultuani perhettäni hyvissä ajoin ennen vaaleja. Tiedotan toki päätöksestäni blogini lukijoita. 


Jouluviikolla osallistuin Lapin yliopiston saamen kielen lehtori Leif Rantalan jäähyväisseminaariin, Saame ja Lapin yliopisto. Toin tilaisuuteen saamelaiskäräjien tervehdyksen. Tilaisuuden keskustelussa kehotin myös yliopistoja kantamaan oman vastuunsa saamen kielen elvytysohjelman toteutumiseksi. Yliopistojen tulisi omalta osaltaan valmistautua ohjelmaan ja sen jälkeiseen aikaan kouluttamalla opettajia ja asiantuntijoita sekä valmistamalla materiaalia kielenelvytystehtäviin. Seuraavana päivänä toin tervehdyksen Kemi-Tornion ammattikorkeakoulun valmistujaisjuhlaan. Puheet löytyvät saamelaiskäräjien kotisivuilta. Tammikuun ensimmäisellä viikolla pidän viikon loman. Työkiireet alkavat sitten taas loppiaisen jälkeen. 


Hyvää uutta vuotta kaikille blogini lukijoille!


Vuontisjärvellä 28.12.2010 

Klemetti Näkkäläjärvi