Kesäloman jälkeen

Kesäloma on ohi ja olen ollut ensimmäisen viikon töissä.  Viikko alkoi  työtilanteen läpikäymisellä, budjettiriihen tilanteen selvittämisellä ja kokouksilla Inarissa. Tapasin Inarissa Lapin yliopiston hallituksen, jolle kerroin saamelaistutkimuksen tarpeista. Tapasin lisäksi metsähallituksen sekä maa- ja metsätalousministeriön edustajia. Kokouksen aiheena oli saamelaiskäräjien ja Metsähallituksen välinen yhteistyö.

Valtiovaranministeriön (VM) esitys ensi vuoden budjetiksi ei lupaa hyvää saamelaiskulttuurille. Saamelaiskäräjien varsinaisen toiminnan rahoitusta ei esitetä leikattavaksi, mikä tietenkin on iloinen asia. Kun muuten tarkastelee valtiovarainministeriön budjettiesitystä, niin saamelaiskulttuurin kannalta asiat eivät olekaan niin auvoisia. Saamen kielenelvytysohjelman toteuttamiselle ei esitetä senttiäkään - eikä koko ohjelmaa ole vieläkään edes hyväksytty!!! Syy ei ole kuitenkaan yksin valtiovarainministeriön - opetus- ja kulttuuriministeriö (OKM) ei ollut edes esittänyt budjettiesityksessään rahaa saamen kielten elvyttämisohjelman toimeenpanoon eikä ohjelmaa ylipäätään mainittu sanallakaan ministeriön budjettiehdotuksessa. Ministeriön toiminta herättää suurta huolta. Olen pyytänyt hallintoamme olemaan välittömästi yhteydessä OKM:ään saamen kielten elvyttämisohjelmasta.

Budjettiesitys tuo muitakin huolenaiheita. Saamelaiskäräjät on tällä viikolla lähestynyt oikeusministeriötä ja opetus- ja kulttuuriministeriötä valtiovarainministeriön budjettiehdotuksesta. Saamelaiskulttuurin tukea suunnitellaan leikattavaksi - taas kerran. VM:n ehdotuksen mukaan vuonna 2014 sitä leikataan tosiasiallisesti peräti 60 000 euroa. Vuonna 2014 Suomen valtion hallinnoitavaksi ja jaettavaksi lankeava pohjoismainen saamen kielitekopalkinto  (Gollegiella), kaikkinen kuluineen 30 000 euroa, katetaan opetus- ja kulttuuriministeriön ilmoituksen mukaan saamelaisen kulttuurin ja taiteen tukemiseen tarkoitetusta määrärahasta.  Sen lisäksi Taikalamppu –lastenkulttuuriverkoston toimikausi päättyy vuoden 2013 lopussa kuten myös sille osoitettu valtion rahoitus.  Saamelaiskäräjien yhteydessä toimiva saamelainen lastenkulttuurikeskus on toiminut Taikalamppu-verkostoon kuuluvan Lapin lastenkulttuuriverkoston jäsenenä saaden sitä kautta vuosittain noin 30 000 euroa valtionavustusta toimintaansa.  Tämä avustus lakkaa vuoden 2013 lopussa Taikalampun toimintakauden päättymisen myötä.

Vähennys heikentäisi erityisesti saamelaisen lastenkulttuurikeskuksen toimintaedellytyksiä ja ellei valtio ei pyörrä budjettiesityksiään näiltä osin, niin lastenkulttuurikeskuksen toiminta voi loppua kokonaan. Rahoituksen väheneminen vaikuttaisi myös saamelaiseen kulttuurimäärärahaan, alkuperäiskansojen elokuvakeskukseen ja -musiikkikeskukseen. Tämä on pöyristyttävää. 60 000 euron leikkaus saamelaiselta kulttuurilta ja taiteelta ei paranna valtion budjettia millään muotoa, mutta leikkauksella on kauaskantoinen vaikutus mm. saamelaislasten palvelujen saamiseen, siis saamelaislasten oikeuksien kannalta. Saamelaiskäräjät on kuluvan vuoden aikana vedonnut useaan otteeseen neuvotteluissaan opetus- ja kulttuuriministeriön edustajien kanssa saamelaisen lastenkulttuurikeskuksen rahoituksen turvaamiseksi. Vaikuttaa vahvasti siltä, että vetoomukset ovat menneet kuuroille korville.

VM leikkaisi myös muuten saamelaislapsilta. Kieli- ja kulttuuripesätoimintaan suunnattua rahoitusta leikattaisiin 400 000 eurolla - eli toiminta pienenisi nykyisestä alle puoleen. Saamelaiskäräjät on vaatinut rahoituksen pitämistä vähintään nykyisellään. Esitys on suorastaan järkyttävä nykyisessä tilanteessa, jossa saamen kieltä suunnitellaan elvytettäväksi ja Suomi on kansainvälisesti sitoutunut saamen kielten elvyttämiseen.

Olen ollut budjetinleikkaussuunnitelmista yhteydessä suoraan myös poliittisiin virkamiehiin. VM:n esitys olisi kohtalokas saamelaiskulttuurille ja saamen kielten elvyttämiselle. Valtion on löydettävä säästöjä muualta kuin saamelaislapsilta ja -nuorilta.

Syksy on hyvin kiireinen. Ensi viikolla lähden Jokkmokkiin Ruotsin saamelaiskäräjien vaalikauden avajaisiin. Ruotsin kuningas osallistuu avajaisiin ja avaa vaalikauden. Osallistun avajaisten yhteydessä järjestettävään pyöreän pöydän keskusteluun saamelaisten maaoikeuksista. Syyskuun alussa on hyvin paljon tärkeitä kokouksia tiedossa. Saamelaiskäräjälakityöryhmä pitää viimeiset kokouksensa syyskuussa ja jättää lakiehdotuksensa oikeusministerille ja ehdotusten vaikutustenarvioinnin on myös ehdittävä valmistua. Lokakuun alussa alkaa metsähallituslain tarkistaminen. Maa- ja metsätalousministeriön asettaman työryhmätyöskentelyn tarkoituksena metsähallituslain saamelaisten osallistumisoikeuden lisäämistä koskevien pykälien tarkistaminen. Työryhmän työskentely on tiivistä, koska metsähallituslain on valmistuttava vuoden loppuun mennessä. Artikla 8(j)-työryhmä kokoontuu syksyllä myös tiiviisti valmistelemaan bd-strategian ja toimintaohjelman toimeenpanoa sekä kantoja kansainväliseen artikla 8(j)-työryhmän osapuolikokoukseen.

Syksyllä on myös saamelaisen parlamentaarisen neuvoston täysistunto, jolloin tullaan tarkastelemaan erityisesti saamen kieliyhteistyön uudelleenorganisointia ja pohjoismaisen saamelaissopimuksen jatkoneuvottelujen edistymistä. Pohjoismaisen saamelaissopimuksen jatkoneuvottelut jatkuvat syksyllä. Neuvottelut ovat edenneet tuskastuttavan hitaasti eikä mistään ole vielä sovittu vaan sopimusteksteistä käydään yhä valmistelevia keskusteluja. Saamelaiskäräjät myös odottaa valtioneuvostolta etenemistä ILO 169-sopimuksen ratifioinnissa. Jotta sopimus voidaan ratifioida tällä hallituskaudella, syksyllä on tehtävä ratkaisuja ja aloitettava ratifiointiesteiden poistaminen. Huolestuttavaa ratifioinnin kannalta on se, että Suomi on päättänyt olla hakematta YK:n turvallisuusneuvostoon vuonna 2015. Suomi on jo luovuttanut kansainvälisesti - Suomi ei pyri enää  olemaan ihmisoikeuksien kansainvälinen mallimaa. Toivon, että kyse on vain väliaikaisesta väsymyksestä raskaan YK:n turvallisuusneuvostokampanjan jälkeen. Hanskoja ei kannata lyödä tiskiin liian nopeasti.

Syksyllä on tarkoitus saada saamelaiskäräjien omaa toimintaa vihdoinkin kehitettyä ja hyväksyä saamelaiskäräjien henkilöstöpoliittinen ohjelma sekä yhdenvertaisuus- ja tasa-arvosuunnitelmat ja aloittaa niiden toimeenpano. Saamelaiskäräjien talousarviot on päätetty hyväksyä budjettivuotta edeltävän vuoden lopussa, siis ensi vuoden budjettiesitys hyväksytään tämän vuoden lopussa. Se uudistaa  asian valmistelua.

Hyvää syksyn jatkoa tapiontuulten lähestyessä.