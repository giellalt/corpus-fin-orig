Syyssateiden keskeltä

Syksy alkaa olla jo pitkällä ja paljon on ehtinyt jo tapahtua saamelaiskäräjien toiminnassa.
Viime viikkoni kului Helsingissä. Osallistuin vähemmistöasiain neuvottelukunnan kokoukseen, toin saamelaiskäräjien tervehdyksen saamelaiskäräjien nuorisoneuvoston ja Sámi Nuorra-järjestön järjestämään seminaariin ”saamelaisnuoret Suomessa”. Puheeni löytyy kotisivuiltamme. Minulla oli suuri ilo kuulla saamelaisnuorten terveisiä päättäjille. Saamelaisnuoret ovat huolissaan samoista asioista kuin saamelaiskäräjätkin – perinteisten saamelaiselinkeinojen tulevaisuudesta, saamelaisten poismuutosta saamelaisten kotiseutualueelta ja Ilo 169-sopimuksen ratifioinnista. Valitettavasti nuorten vetoomukset saivat huonosti vastakaikua valtapuolueiden edustajien keskuudessa. Nuoret olivat järjestäneet paneelin, johon oli kutsuttu eduskuntapuolueiden edustajia ja allekirjoittanut. Vasemmistoliiton ja perussuomalaisten edustajat jättivät nuorten paneelin väliin – mikä antoi ikävän viestin saamelaisnuorille.

Suurimpien valtapuolueiden edustajista Simo Rungren (kesk.), Johanna Ojala-Niemelä (sd) ja Heikki Autto (kok) ilmoittivat vastustavansa Ilo 169-sopimuksen ratifiointia ja saamelaisen kulttuuri-itsehallinnon kehittämistä. Astrid Thors (rkp) ja Outi Aulanko-Kahiluoto (vihr.) ilmoittivat selkäsanaisesti olevansa Kataisen hallituksen hallitusohjelman takana, tukevansa Ilo 169-sopimuksen ratifiointia ja saamelaisen kulttuuri-itsehallinnon kehittämistä siten että saamelaiskäräjille annetaan lisää päätösvaltaa. Minulle jäi se kuva, että hallituspuolueiden kansanedustajille Autto ja Ojala-Niemelä hallitusohjelman tavoitteet ovat yhdentekeviä – mikä on ikävää niin parlamentarismin kuin hallituksen toiminnan kannaltakin. Kontrasti oli seminaaripäivän aikana melkoinen. Kuulin saamelaisnuorten innostavia puheenvuoroja ja sen jälkeen nämä puheenvuorot saivat kylmää kyytiä kyseisiltä valtapuolueiden edustajilta.

Seminaarin jälkeen tapasimme kulttuurilautakunnan puheenjohtaja Tauno Haltan ja kolttien luottamusmies Veikko Feodoroffin kanssa liikenneministeri Merja Kyllösen Nellimin tien perusparantamisesta. Tapaamisessa todettiin, että tien peruskorjaus olisi mahdollista kahden hallituskauden aikana. Mutta asian lopullinen ratkeaminen edellyttää lisäneuvotteluja niin ministeriön, liikenneviraston kuin eduskunnan eri valiokuntienkin kanssa. Joka tapauksessa vastaanotto oli lämmin ja saimme enemmän lupauksia Nellimin tien perusparantamiseksi kuin koskaan aiemmin. Ehkäpä tien peruskorjaus onnistuu vihdoin! Keskustelimme tien perusparannuksesta myös eduskunnan liikenne- ja viestintävaliokunnan puheenjohtajan Arto Satosen kanssa. 

Seuraavana päivänä tapasin Tauno Haltan ja Veikko Feodoroffin kanssa kulttuuri- ja urheiluministeri Paavo Arhinmäen. Toimme esille mm. kolttakulttuurikeskuksen rahoitustarpeen, saamelaiskäräjien kulttuurimäärärahan nostotarpeen sekä toimme esille myös huolemme kunnallishallinnon rakenneuudistuksen etenemisestä. Muistio tapaamisesta löytyy saamelaiskäräjien kotisivuilta.

Syyskuun viimeisellä viikolla pidettiin saamelaiskäräjien hallituksen kokous. Kokouksen asialista oli laaja – kuten aina. Hallitus hyväksyi esitettäväksi saamelaiskäräjien kokoukselle lausunnon luonnoksesta saamen kielten elvyttämisohjelmaksi. Saamelaiskäräjien lautakuntien ja hallituksen valmisteleva lausunto oli laaja. Lausuntoesityksessä paneudutaan erityisesti saamen kielten elvyttämisohjelman toteuttamiseen, resursointiin ja pysyvän mallin luomiseen saamen kielten elvyttämiseksi.  Saamelaiskäräjien varsinainen kokous pidetään 21.11.  Hallituksen kokouksessa käsiteltiin myös Interreg Sápmi- projektia saamen kieliyhteistyön uudelleenorganisoimiseksi, joka on viivästynyt Suomen saamelaiskäräjien rahoitustilanteesta johtuen. Hallitus sai selvityksen hallintopäälliköltä saamelaiskäräjien taloudellisesta tilanteesta ja päätti, että projekti voi vihdoinkin alkaa vuoden 2013 alusta, koska siihen mennessä saamme tuloutuksia eri projekteista ja likviditeettimme paranee.

Hallituksessa keskusteltiin myös alustavasti miten Sajoksen hallinnointi ja kehittäminen jatkossa hoidetaan. Saamelaiskäräjillä on käynnissä Sajoksen markkinointi- ja kehityshanke, joka päättyy ensi vuoden alkupuolella. Saamelaiskäräjät toimii talossa päävuokralaisena vastaten mm. tapahtuma- ja kokousmyynnistä. Kysymysmerkki onkin, miten, kuka taho  nämä palvelut järjestetään ensi vuoden alkupuolella – ja millä rahalla. Tapahtuma- ja kokoussalivuokrilla ei pystytä rahoittamaan kaikkia tukipalveluita ja Sajoksen markkinointia – eli jonkun tulee venyttää rahakukkaron nyörejä mikäli kokouspalveluja aiotaan jatkossakin tarjota. Tilanne on ongelmallinen – kokouspalvelujen tarjoaminen ei kuulu saamelaiskäräjien lakisääteisiin tehtäviin.

Vielä ongelmallisemmaksi tilanteen tekee sen, että edellinen saamelaiskäräjien hallitus oli edellyttänyt että Sajoksen markkinoinnille ja kaupalliselle toiminnalle laaditaan nk. eettiset toimintaperiaatteet – onhan kyseessä saamelaisten parlamenttitalo, jonne ei mikä tahansa tapahtuma sovellu. Eettisten toimintaperiatteiden tuli valmistua viime keväänä. Päätöstä ei ole kuitenkaan vielä toimeenpantu ja epäselvä tilanne jatkuu.   Emme voi nykyisessä taloustilanteessa rahoittaa merkittävästi matkailupalveluja ja  tinkiä lakisääteisten tehtäviemme hoitamisesta.

Saamelaiskäräjien tulee ajatella samanaikaisesti koko saamelaisten kotiseutualueen etua – emme voi näivettää muita saamelaisten kotiseutualueen toimipaikkoja ja meidän tulee resursoida myös muihin kuntiin ja saamelaisten kotiseutualueen ulkopuolista aluetta tukeaksemme alueen saamelaiskulttuuria ja saamelaisyhteisöjä. Joka tapauksessa asia on ratkaistava jollakin tavoin ensi vuoden alkupuoleen mennessä ja se vaatii niin juridisia selvityksiä kuin neuvotteluja talon omistajan eli Senaatti-kiinteistön kanssa.

Tällä viikolla osallistun saamelaisen parlamentaarisen neuvoston, SPN:n, hallituksen kokoukseen. Ensi viikolla lähden taas Helsinkiä kohti saamelaiskäräjälain uudistamista valmistelevan työryhmän toiseen kokoukseen.

Vuontisjärvellä 14.10.2012