Iloa ja kuntauudistusta

Terveiset lomalta! En ole ihan malttanut jäädä kokonaan lomille vaan olen seurannut ajankohtaista poliittista keskustelua ja uutisia. Tässä työssä on mahdotonta irrottautua lomallakin täysin saamelaispolitiikasta.

Valtioneuvoston hallinnon ja aluekehittämisen ministerityöryhmä on kokoontunut tänään. Ministeriryhmään kuuluu alue- ja kunta-, elinkeino-, opetus-, asunto- ja viestintä-, oikeus-, ympäristö-, sisäasian- ja liikenneministerit. Ministeriryhmä on linjannut kunnallishallinnon rakenneuudistuksen tulevaisuutta ja määrittänyt kriteerit, jotka ohjaavat uudistuksen jatkoa ja kuntaliitoksia. Tiedote päätöksestä löytyy osoitteesta: http://valtioneuvosto.fi/ajankohtaista/tiedotteet/tiedote/fi.jsp?oid=361394

Ministeriryhmän päätöksessä on selvästi huomioitu saamelaiskäräjien lausunto kunnallishallinnon rakenneuudistuksesta ja olen tyytyväinen ministeriryhmän päätökseen asiassa. Käytännössä saamelaisten kotiseutualueen kunnat täyttävät ministeriryhmän hyväksymät kriteerit, jotka edellyttävät kuntaliitosselvitysten aloittamista. Ministeriryhmä kuitenkin päätti, että kriteereistä voi olla mahdollista poiketa mm. erityisen harvan asutuksen, kielellisten oikeuksien turvaamisen sekä toiminnallisen kokonaisuuden muodostumisen perusteella. Poikkeukset arvioidaan tapauskohtaisesti. Ministeriryhmä linjasi edelleen,  että perustuslain reunaehdot huomioidaan uudistuksen toteuttamisessa, eli mm.  sosiaaliset ja sivistykselliset perusoikeudet sekä kielellisiä oikeuksia (kansalliskielet ja saamen kieli) ja saamelaisten kulttuuri-itsehallintoa koskevat kirjaukset. Arvioinnissa on otettava huomioon myös perustuslakivaliokunnan tulkintakäytäntö.  Ministeriryhmän päätösten pohjalta kirjoitetaan luonnos hallituksen esitykseksi kunnallishallinnon rakenneuudistuslaiksi, joka lähetetään lausunnolle syksyllä. Aikataulu on edelleen kovin kiireinen.

Mielestäni poikkeukset vastaavat osaltaan saamelaiskäräjien kokouksen hyväksymän kunnallishallinnon rakenneuudistusta käsitelleen lausunnon esittämiin huolenaiheisiin ja voimme odottaa rauhallisin mielin asian jatkovalmistelua.

Tänään oikeusministeriö julkaisi lausuntoyhteenvedon ministeriöiden ja saamelaiskäräjien antamista lausunnoista Ilo 169-sopimuksen ratifiointiedellytyksistä. Yhteenveto ja tiedote löytyvät osoitteesta: http://www.om.fi/Etusivu/Ajankohtaista/Uutiset/1330604079483 Tärkein uutinen on, että suurin osa ministeriöistä ja saamelaiskäräjät eivät pidä sopimuksen ratifiointia ongelmallisena. Esimerkiksi ympäristöministeriö toteaa lausunnossaan, että sen toimialueella valmistellaan useita lainsäädäntöhankkeita, joissa voidaan tarkastella Ilo-sopimuksen ratifiointiedellytyksiä. Tärkeimmät näistä ovat maankäyttö- ja rakennuslaki, ympäristövaikutusten arvioinnista annettu laki, luonnonsuojelulaki ja erämaalaki. Ympäristöministeriö, kuten saamelaiskäräjätkin, näki, että maanomistusta ja hallintaa koskeva asiakokonaisuus tulee ratkaista Metsähallituksen hallinnonuudistuksen yhteydessä.

Ministeriöiden lausuntoihin oli valitettavasti päässyt kummallisuuksia, väärinymmärryksiä ja lappalaiskulttuuriliikkeen ajamia ajatuksia ja jotkin ministeriöt olivat ottaneet kantaa asioihin, jotka eivät niiden toimialaan edes kuuluneet. On myös hyvin erikoista, että tilanteessa, jossa hallitusohjelmassa on asetettu tavoitteeksi ratifioida ILO 169-sopimus, niin virkamiesvastuulla hallitusohjelmaa toteuttava valtiovarainministeriö (VM) on ilmoittanut vastustavansa sopimuksen ratifiointia, mikäli sopimuksen ratifiointi edellyttää muutoksia maanomistusoloihin. Näkemystään ministeriö perustelee vuoden 2001 saamelaistoimikunnan mietintöön sisältyvään valtiovarainministeriön kannanotolla. Valtiovarainministerit ja ministeriön ylin johto on yli 10 vuoden takaisesta tilanteesta vaihtunut useaan otteeseen ja onkin kummallista, että vuonna 2001 muodostettu kanta on nykyisen valtiovarainministeriön kannan perustana, vaikka niin kansallinen kuin kansainvälinen ihmisoikeustilanne on muuttunut siitä asti. Valtiovarainministeriö valmistelee hallituksen talous-, vero- ja finanssipolitiikkaa ja valtion talousarvion. Se vastaa myös rahoitusmarkkinapolitiikan valmistelusta ja valtion työnantaja- ja henkilöstöpolitiikasta sekä julkishallinnon kehittämisestä. Lisäksi VM vastaa kuntahallinnon lainsäädännön sekä kunnallistalouden kehittämisestä. Valtion hallinnassa oleva maa- ja vesialue sekä sen ohjaus kuuluvat maa- ja metsätalous- ja ympäristöministeriölle, ei valtiovarainministeriön tehtäviin.

Myös maa- ja metsätalousministeriö suhtautuu kielteisesti sopimuksen ratifiointiin, mutta se on ollut tiedossa jo useamman vuosikymmenen ajan. Ministeriön johdon vaihtuminen ei tunnu ministeriön nuivaa suhtautumista saamelaisiin muuttavan. Maa- ja metsätalousministeriö ottaa kantaa lausunnossaan mitä moninaisimpiin kysymyksiin, jotka eivät ministeriön tehtäviin kuulu. Ministeriön mielestä ei ole selvää, koskeeko sopimus saamelaisten kotiseutualuetta vai esimerkiksi koko poronhoitoaluetta. Ministeriön mielestä ei ole myös yksiselitteistä, kuka on saamelainen. Perustuslakia ja saamelaiskäräjälakia ministeriössä ei ilmeisesti tunneta.  Maa- ja metsätalousministeriön hallinnonala kattaa maa- ja puutarhatalouden, maaseudun kehittämisen, metsätalouden, kalatalouden, eläinlääkintähuollon ja eläimistä saatavien elintarvikkeiden valvonnan. Ministeriö hoitaa myös riista- ja porotaloutta, vesivarojen käyttöä ja maanmittausta. Saamelaismääritelmään ja saamelaisten kotiseutualueen määrittämiseen liittyvät kysymykset eivät kuulu ministeriön toimialaan vaikka se niin ilmeisesti haluaisikin.

Myös työ- ja elinkeinoministeriö, jonka tehtäviin kuuluu mm. elinkeinopolitiikka, aluekehitys, kaivosasiat ja työllisyysasiat, ottaa kantaa saamelaisuuteen. Ministeriön mielestä saamelaista alkuperää olevien väestön ja saamelaisten välille ei tule luoda eriarvoisuutta. Ovatkohan TEM ja MMM pohtineet yhdessä saamelaismääritelmäkysymyksiä ja lyöneet virkamiesten viisaat päät yhteen? Myös TEM:in tulisi ehdottomasti tutustua Suomen perustuslakiin ja saamelaiskäräjälakiin, jotka määrittävät yksiselitteisesti sopimuksen soveltamiskohteen.

Palaan lomalta ainakin muutamaksi päiväksi 9.7. uuden kaivoslain mukaisten kullanhuuhdontapäätösten tehtävien valitusten ja koneellisen kullankaivuluvista annettavien muistutusten johdosta.