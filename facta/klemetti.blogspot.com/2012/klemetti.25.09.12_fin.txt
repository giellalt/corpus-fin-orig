Kansainvälinen paine ratifioida Ilo 169-sopimus kasvaa

Euroopan Neuvoston ihmisoikeusvaltuutettu Nils Muižnieks antoi tänään raporttinsa suosituksineen Suomen valtiolle Suomen ihmisoikeustilanteen parantamiseksi. Tiedote raportista, valtuutetulle pitämäni puhe ja itse raportti löytyvät saamelaiskäräjien kotisivuilta.

Minulla oli ilo tavata ihmisoikeusvaltuutettu hänen Suomen vierailunsa yhteydessä kesäkuussa. Keskustelimme hänen kanssaan hyvin pitkään saamelaisten asemasta Suomessa ja puutteista saamelaisten oikeuksien toteutumisessa. Toin valtuutetulle esille Suomen saamelaiskäräjien kokouksen tekemät esitykset Ilo 169-sopimuksen ratifiointiprosessiksi sekä korkeimman hallinto-oikeuden (KHO:n) tekemien päätösten vaikutukset täydentää saamelaiskäräjien vaaliluetteloa vastoin saamelaiskäräjien kantaa. Toin myös esille maa- ja metsätalousministeriön kielteisen suhtautumisen Ilo 169-sopimuksen ratifiointiin ja saamelaisten oikeusaseman parantamiseen. Ymmärtääkseni valtuutettu on keskustellut asiasta vierailunsa yhteydessä myös maa- ja metsätalousministeriön kanssa. Kerroin myös, että rasistinen keskustelu on yleistynyt merkittävästi tänä vuonna Ilo 169-sopimuksen ratifiointiprosessin käynnistymisestä johtuen. Saamelaisia on jopa uhkailtu. Ilmapiiri on koventunut ja saamelaisten oikeuksia vastustavat tahot ovat aloittaneet saamelaisvastaisia kampanjoita.

Vierailun perusteella ihmisoikeusvaltuutettu Nils Muižnieks on tehnyt Suomea koskevan raportin suosituksineen. Valtuutettu, kuten YK:n alkuperäiskansaraportoija, EU:n parlamentti, YK:n ihmisoikeuskomitea, Euroopan Neuvoston ministerikomitea, Euroopan Neuvoston vähemmistöpuitekomitea, ECRI (Euroopan Neuvoston alainen komissio rasismia ja suvaitsemattomuutta vastaan), YK:n rotusyrjintäkomitea, Taloudellisten, sosiaalisten ja sivistyksellisten oikeuksien komitea, Lapsen oikeuksien komitea ja  YK:n yleismaailmallinen määräaikaistarkastelu ovat kehottaneet Suomea ratifioimaan Ilo 169-sopimuksen. Kansainväliset ihmisoikeuselimet ovat hyvin yksimielisiä siitä, mitä Suomen on tehtävä.  Suomi käy parhaillaan viimeisiä neuvotteluja paikasta YK:n turvallisuusneuvostoon ja pyrkimyksiä tukisi kansainvälisten ihmisoikeuselinten suositusten toimeenpano. Valtioneuvoston on tarkoitus käsitellä alkusyksyllä miten Ilo 169-sopimuksen ratifioinnissa tulisi edetä. Euroopan neuvoston ihmisoikeusvaltuutettu Muižnieks ehdotti, että Suomi harkitsisi vakavasti Suomen saamelaiskäräjien ehdotusta siitä, että Ilo169 -sopimuksen ratifiointia valmisteltaisiin parlamentaarisessa komiteassa, jossa olisi saamelaiskäräjien ja eduskunnan edustajia.

Tällä viikolla olen Helsingissä. Tänään oli oikeusministeriön asettaman saamelaiskäräjälain uudistamista valmistelevan työryhmän ensimmäinen kokous. Saamelaiskäräjät toi kokoukseen oman esityksensä siitä, miten työryhmän työssä tulisi edetä. Muuten keskustelimme kokouksessa lähinnä kokousaikataulusta, työn perusteista sekä tavoitteista.

Osallistun tällä viikolla myös biodiversiteettityöryhmän kokoukseen, ihmisoikeusvaltuuskunnan työvaliokunnan kokoukseen, saamelaiskäräjien hallituksen kokoukseen sekä oikeusministeriön kieliasian neuvottelukunnan tapaamiseen Inarissa. Eli työntäyteinen viikko! Hallituksen kokouksen asialistalla on tärkeitä asioita. Valitsemme kieliasiansihteerin virkaan sekä teemme esityksen lausunnoksi saamen kielten elvyttämisohjelmasta edelleen saamelaiskäräjien kokouksen käsiteltäväksi. 

Helsingissä 25.9.2012
Klemetti Näkkäläjärvi