Äitienpäiväaattona
Viime blogipäivityksestä on kulunut jo tovi. Pidin muutaman lomapäivän toukokuun alussa ja olen palannut taas töihin. Ennen lomaani pidettiin saamelaiskäräjien hallituksen kokous. Asialista oli pitkä ja kokouksen päätöksistä on myös uutisoitukin. Näyttää siltä, että saamelaiskäräjien tämän vuoden toiminnan yhtenä suurena painopisteenä on kaivoslaki ja uudet kullanhuuhdontahakemukset. Uusi kaivoslaki ei tunne enää valtaushakemuksia vaan nykylain mukaan haetaan malminetsintälupia ja tässä tapauksessa kullanhuuhdontalupia. Saamelaiskäräjille on tullut vuoden alusta lähtien lausuttavaksi 70 kullanhuuhdontahakemusta saamelaisten kotiseutualueelle. Se on todella paljon. Aikaisempina vuosina saamelaisten kotiseutualueelle tuli vireille noin 10 hakemusta vuosittain. Tämän lisäksi saamelaiskäräjille on tullut vielä koneellisen kullankaivun ympäristölupahakemuksia lausuttavaksi vajaa 10. Nykyisillä resursseilla saamelaiskäräjät ei voi näihin lausuntopyyntöihin vastata. Saamelaiskäräjien hallitus antoikin esityksen oikeusministeriölle ja eri viranomaisille saamelaiskäräjien resurssitason nostamiseksi, jotta saamelaiskäräjät voi hoitaa lakisääteiset tehtävänsä ja antaa lausunnot hakemuksista. Minua huolettaa kullanhuuhdontahakemusten suuren määrän vaikutukset saamelaisten perinteisten elinkeinojen ja erityisesti poronhoidon harjoittamiseen. Kaikki hakemukset sijoittuvat Inarin kunnan ja Lapin paliskunnan alueelle. Paliskunnilta pyydetään myös lausunnot kullanhuuhdontahakemuksista. Miten paliskunnat ehtivät muilta töiltään käymään läpi hakemuksia ja antamaan niistä lausunnot, koska paliskunnilla ei ole palkattuja työntekijöitä? Tuntuukin, että saamelaisten kotiseutualueelle on tullut uusi kultaryntäys ja kullankaivu levittäytyy yhä laajemmalle alueelle. Tällä viikolla Pohjois-Suomen aluehallintovirasto antoi hyvin ikävän päätöksen. Virasto antoi ympäristöluvan koneellisen kullankaivun harjoittamiselle Lismajoelle Vuotsossa. Päätös oli todella ikävä, eikä alueella ole aiemmin ollut koneellista kullankaivua. Olenkin antanut sihteeristölle tehtäväksi valmistella saamelaiskäräjien valitus Vaasan hallinto-oikeudelle ympäristöluvasta. Toivottavasti myös Lapin paliskunta ja muut osalliset valittaisivat ympäristöluvasta. Hallitus antoi alustavan kannanoton saamelaiskäräjälain uudistustarpeista. Kannanotto pohjautui saamelaiskäräjien kokouksen hyväksymään lausuntoon Ilo-sopimuksen ratifiointiedellytyksistä. Oikeusministeriö on aloittanut selvittämään saamelaiskäräjälain uudistamistarpeita. Saamelaiskäräjien hallituksen näkemyksen mukaan uudistustarpeita on paljon vaalijärjestelmän kehittämisestä aina saamelaismääritelmään. Saamelaiskäräjät esitti, että saamelaiskäräjät olisi viimeinen valitusviranomainen saamelaiskäräjien vaaliluettelon vahvistamisessa. Esimerkiksi Norjassa Norjan saamelaiskäräjät on viimeinen valitusviranomainen. Hallitus esitti lisäksi, että lakia tarkistettaisiin tilintarkastuslain velvoitteilla. Myös saamelaiskäräjälain § 9 esitettiin tarkennettavaksi viranomaisia velvoittavampaan suuntaan. Hallituksen kannanotto löytyy kotisivuiltavamme osoitteesta www.samediggi.fi/lausunnot. Tällä viikolla kävin Helsingissä tapaamassa oikeusministeri Anna-Maja Henrikssonia. Keskustelimme Ilo-sopimuksen ratifioinnista, saamelaiskäräjälain muutostarpeista ja saamelaiskäräjien resurssitilanteesta. Ensi viikolla osallistun biodiversiteettityöryhmän kokoukseen ja neuvotteluihin Metsähallituksen kanssa ajankohtaisista saamelaisten kotiseutualuetta koskevista hankkeista. Bd-työryhmän kokouksen asialistalla on biodiversiteettistrategian ja –toimintaohjelman valmistelu. Toiveissa on, että ne saataisiin valmiiksi vielä ennen kesälomaa. Hyvää äitienpäivää kaikille saamelaisäideille ja kiitokset heille saamelaiskulttuurin siirtämisestä tuleville sukupolville! Vuontisjärvellä 12.5.2012 Klemetti Näkkäläjärvi