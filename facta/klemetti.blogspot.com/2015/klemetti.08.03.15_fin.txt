#http://web.archive.org/web/20150311110755/http://klemetti.blogspot.fi/


Järkytys ja epäusko
Elämäni kummallisin ja järkyttävin viikko alkaa olla takana päin. Täytyy sanoa, että muutama päiviä on kulunut kuin sumussa ja tunnelmat ovat vaihdelleet epäuskosta kauhuskenaarioon.

Olin keskiviikkona Brysselissä hyvin mielenkiintoisessa ja tärkeässä  seminaarissa arktisen alueen tulevaisuudesta. Sain sinne kesken seminaarin tiedon, että saamelaiskäräjiltä pyydetään pikaista lausuntoa seuraavalle päivälle lausuntoa saamelaismääritelmästä vielä kerran perustusvaliokunnalle ja neuvottelua perustuslakivaliokunnan puheenjohtaja Johannes Koskisen ja oikeusministeri Anna-Maja Henrikssonin kanssa. Tärkeän seminaarin kokonaisanti jäi siis muodostamatta, koska se piti jättää kesken lausunnon kirjoittamisen vuoksi ja lähteä ensimmäisellä mahdollisella koneella Suomeen. Linjat kävivät kuumina Suomeen ja ryhdyimme toimeen.

Saamelaiskäräjien lausunto löytyy käräjien kotisivuilta, kuten kaikki valiokunnille annetut lausunnot. Pikakomennuksella saamelaiskäräjien puheenjohtajisto neuvotteli torstaina niin perustuslakivaliokunnan puheenjohtajan kuin oikeusministerinkin kanssa.

Olen seurannut valiokunnan työskentelyä suurella ihmetyksellä, että ei voi olla totta. Ehdotuksia saamelaismääritelmäksi on vedetty kuin hatusta ilman mitään logiikkaa. Perustuslain kanssa tässä ei ole ollut mitään tekemistä. Perustuslakivaliokunta on osoittanut sen, että se on hyvin vaikutuksille altis puoluepoliittinen valiokunta, joka tulkitsee perustuslakia ja kansainvälisiä velvoitteita kunkin edustajan puoluepoliittisten silmälasien läpi. Sotkuahan tällaisesta toiminnasta tulee. Siitä huolimatta Lapin kansanedustajien jatkokautta on yritetty varmistaa ihan perustuslakivaliokunnan suurella avustuksella. 

Kuultu on jos monenlaisia tahoja, mutta Suomen perustuslain ja kansainvälisen oikeuden asiantuntijat on jätetty kuulematta muutamaa kirjallista kuulemista lukuun ottamatta. Valiokunnan työtä ovat dominoineet juorut ja huhut, lappilaisten kansanedustajien näkemykset, puoluepolitiikka ja asiantuntemattomuus. Minun uskoni perustuslakivaliokunnan kykyihin täyttää sille asetetut tehtävänsä ovat menneet. Saamelaiskäräjälakia on vatvottu valiokunnassa syyskuun lopusta lähtien eli yli viitisen kuukautta. Ja kaiken tämän pakerruksen, lausuntovyörytyksen ja kaikkien mahdollisten kiinnostuneiden tahojen kuulemisten jälkeen valiokunta on päätynyt esittämään saamelaismääritelmän pitämistä nykyisellään. Uskomatonta!

Kun katsoo valiokuntien lausuntoja ja mietintöjä saamelaislaki-hankkeista, niin on selvää että päähallituspuolueet ovat pettäneet saamelaiset ja valtioneuvoston.  Päähallituspuolueet ovat pettäneet myös oikeusministeriön ja kaiken sen tekemän työn. Siitä ei pääse yli eikä ympäri.

Suomen tilanne muistuttaa ikävällä tavalla Venäjän tilannetta. Venäjällä valtio on vaihtanut alkuperäiskansoja edustavien järjestöjen edustajat valtiolle myötämielisiin henkilöihin. Suomi on tekemässä aivan samoin. Suomen valtio on vaihtamassa saamelaiset ja saamelaiskäräjät Suomen valtiolle myötämielisiin henkilöihin ja vieläpä lain nojalla. Suomen valtio määrää ketkä ovat saamelaisia  vastoin saamelaisyhteisön näkemystä. Muutamassa vaalikaudessa saamelaiskäräjät voi korvautua kokonaisuudessaan edustajilla, joilla ei ole yhteyttä saamen kieleen ja kulttuuriin, mutta on kylläkin surullisen kuuluisa ”lappalaisverokortti”. Suomi on taantumassa takaisin 1900-luvun alun assimilaatiopolitiikan aikakaudelle. Siitä ei pääse yli eikä ympäri.

Kaikkein absurdein tilanne on se, että koko saamelaiskäräjälain uudistus lähti siitä, että saamelaismääritelmää on muutettava, ja sillä ei olekaan mitään merkitystä. Nyt perustuslakivaliokunta on kaikessa viisaudessaan esittänyt saamelaismääritelmän pitämistä voimassaan nykyisenkaltaisena sekä laventaen sitä lain perusteluosassa entisestään siten, että ryhmäidentifikaatiolla ei ole mitään merkitystä ja Korkeimman hallinto-oikeuden vuoden 2011 tulkintakäytäntö on oikea tapa tulkita sitä, kuka on saamelainen. Valiokunnan esittämät muutokset ovat täysin vastoin Suomen saamia kansainvälisiä ihmisoikeussopimusten valvontaelinten suosituksia ja ihmisoikeusvelvoitteita ja vieläpä Suomen kansainväliselle yhteisölle antamiaan lupauksia.  Tämä perustuslakivaliokunta jättää todellakin jälkensä historiaan ihmis- ja alkuperäisoikeuksien kannalta.

Saamelaiskäräjillä ei ole perustuslakivaliokunnalle mitään virkaa.  Saamelaiskäräjät on sille joku kuriositeetti, jolla voi pyyhkiä lattiaa. Kaikki se työ, mitä saamelaiskäräjät ja oikeusministeriö ovat rakentaneet tämän eduskuntakauden aikana yhdessä on tuhottu. Valiokunta ehdottaa, että ILO 169-sopimus kyllä voidaan ratifioida. Nythän se onkin helppoa kun kaikki  alueen asukkaat voivat käytännössä päästä saamelaiskäräjien vaaliluetteloon ja me olemme alueen pääväestön kaikki yhtä suurta alkuperäiskansaa! Saamelaisia on huijattu. Meidät pakotettiin hyväksymään Ilo 169-sopimuksen ratifiointi ja sen selitys, jota saamme saamelaiskäräjälain ja saamelaismääritelmän uudistettua. Nyt saamelaiskäräjälakia ei muuteta saamelaismääritelmän osalta. ILO 169-sopimuksen ratifioinnilla ei ole enää saamelaiskäräjien tukea. Se koskee sekä selitystä että koko sopimuksen ratifiointia.

Saamelaiskäräjien kokous on päättänyt kokouksessaan 2/2014 lausunnossaan ILO 169-sopimuksesta, että: Saamelaiskäräjät pitää välttämättömänä, että ILO 169-sopimuksen ratifiointi liitetään tässä yhteydessä saamelaiskäräjälain uudistukseen ja saamelaismääritelmää muutetaan saamelaiskäräjien kannan mukaisesti, jotta sopimuksen ratifiointi ja toimeenpano vastaavat Suomen tilannetta ja sopimusta sovelletaan tarkoituksenmukaisesti. Ollakseen ILO-sopimuksen kannalta hyväksyttävä, Suomen lainsäädännön sisältämän saamelaismääritelmän täytyy olla saamelaisten itsensä hyväksymä. Sopimuksen valvontaelimet tulevat kiinnittämään huomiota siihen, miten Suomen lainsäädäntö määrittelee yleissopimuksen suojan piiriin tulevan alkuperäiskansan. Jos tässä yhteydessä ilmenisi, että Suomi on liittynyt sopimukseen sellaisen saamelaismääritelmän nojalla, jota saamelaiset itse eivät hyväksy, oltaisiin kestämättömässä tilanteessa. Artiklan 1 osalta saamelaiskäräjien kanta on, että sopimus koskee kaikilta osin Suomessa vain alkuperäiskansa saamelaisia ja että mikäli Suomi liittyy ILO 169-sopimukseen, saamelaismääritelmän on oltava saamelaiskäräjien hyväksymä.

Nyt Suomen valtio on perustuslakivaliokunnan luomassa kestämättömässä tilanteessa saamelaislakihankkeiden osalta.

Haluan kiittää kaikkia saamelaisia, ihmisoikeusaktivisteja, tiedeyhteisön edustajia ja saamelaisyhdistyksiä, jotka ovat vedonneet saamelaiskäräjälain ja erityisesti sen saamelaismääritelmän uudistuksen puolesta ja tehneet työtä saamelaisten paremman tulevaisuuden eteen. Työnne on ollut tärkeää ja olen ylpeä siitä, että saamen kansa on ollut hyvin yhtenäinen saamelaiskäräjälain uudistuksessa. Kiitän teitä  tuestanne ja työstänne  kaikesta sydämestäni. On erityisen tärkeää, että asian ollessa niin tärkeä saamelaisille, niin he ovat saaneet nopeaa, oikeaa ja luotettavaa tietoa eduskunnan toiminnasta saameksi ja suomeksi   Yle Sápmin eri foorumeilla. Saamenkielinen riippumaton media on todella arvokas ja tärkeä meille saamelaisille. Valtamedian lähestymistapa saamelaisasioihin tuntuu olevan monesti sensaatiohakuinen. On selvää, että jos valtamedian toimittajien asiantuntemus saamelaisista ja saamelaiskulttuurista on heikko, se vaikuttaa uutisten laatuun ja myös uutisissa välittyviin asenteisiin, jotka ovat hyvin helposti löydettävissä. Me saamelaiset tunnumme olevan niin mediassa kuin valtakunnan politiikassa silmätikkuina monellakin tapaa. 

Jatkamme neuvotteluja eduskuntaan ja oikeusministeriöön päin miten asiassa edetään. Pallo on nyt oikeusministerillä ja valtioneuvostolla ja ennen kaikkea pääministeri Stubbilla, joka ulkoministerinä ollessaan korosti vahvasti alkuperäiskansojen oikeuksia. Nyt hän vaikuttaa unohtaneen saamelaiset kokonaan. Olen pyytänyt useita kertoja tapaamista pääministerin kanssa, mutta hänen kabinettinsa ei ole edes vastannut yhteydenottopyyntöihini.

Menen maanantaina taas Helsinkiin. Päivitän blogikirjoitustani heti kun on uutisoitavaa.