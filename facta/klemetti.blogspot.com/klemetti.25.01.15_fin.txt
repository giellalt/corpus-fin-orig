Muut ajankohtaiset asiat
Saamelaiskäräjät on saanut Lemmenjoen asukkailta ja yrittäjiltä vetoomuksen, että Lemmenjoen luontotuvan palvelut säilyisivät nykyisellään. Olen olut yhteydessä Metsähallitukseen että asiassa järjestettäisiin tapaaminen metsähallituksen, lemmenjokisten ja saamelaiskäräjien kesken. 

Tällä viikolla kävin pitämässä puheen Levillä kestävää kaivostoimintaa käsittelevässä seminaarissa. Seminaari oli luonteeltaan hyvin elinkeino- ja talouskeskeinen, eikä luonto- ja ympäristöväkeä ollut kutsuttu paikalle. Puheeni löytyy saamelaiskäräjien kotisivuilta. Tällä viikolla saamelaiskäräjät kävi Enontekiön kunnan kanssa alustavat neuvottelut kunnan alueelle laadittavasta tuulivoimakaavasta. Kaavassa määritetään tuulivoimaan soveltavat alueet ja toisaalta ne alueet, jonne tuulivoimaa ei pidä lisätä. Tuulivoimamyllyjä esitetään tässä vaiheessa lähinnä Käsivarren alueelle. Saamelaiskäräjät kuulee Käsivarren saamelaisia asiasta ja alkaa selvittää kaavan mahdollisia vaikutuksia.

Saamelaisen parlamentaarisen neuvoston (SPN) hallitus kokoontui perjantaina kokoukseen Kiirunassa. Asialista oli laaja, ja tiedottamisvastuu on aina neuvoston puheenjohtajalla, minkä johdosta en käsittele kokousta tätä laajemmin. SPN:n puheenjohtajuus siirtyy helmikuussa Suomen saamelaiskäräjille. Olemme saaneet lisärahoitusta puheenjohtajuuden hoitoon. 

Ensi viikolla olen perustuslakivaliokunnan kuultavana yhdessä I varapuheenjohtajan Tiina Sanila-Aikion kanssa hallituksen esityksestä ratifioida ILO 169-sopimus. Helmikuun alussa on SPN:n varsinainen kokous sekä Barentsin alkuperäiskansakonferenssi Tromsassa. En valitettavasti pääse kokouksiin paikalle koska olen jo alkusyksystä varannut kyseiselle ajalle henkilökohtaisen ulkomaanmatkan ennen kuin kyseiset kokoukset olivat tiedossa. Tämä on toki ikävää, mutta päällekkäisille menoille ei valitettavasti voi mitään. Sen viikon lopun työtehtävät kutsuvat Inariin, jossa pidetään saamelaiskäräjien hallituksen kokous 5.2 sekä päivää myöhemmin ovat luonnollisesti saamelaisten kansallispäivän juhlallisuudet.

Vuontisjärvellä 25.1.2015