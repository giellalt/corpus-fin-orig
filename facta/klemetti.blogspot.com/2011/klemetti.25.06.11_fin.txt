Kesälomaterveiset
Traagiset tapahtumat Oslossa 22.7. pysähdyttivät ja järkyttivät myös minua kesälomallani. Olen välittänyt Suomen saamelaiskäräjien ja Saamelaisen parlamentaarisen neuvoston puolesta surunvalittelumme ja osanottomme sekä uhrien omaisille ja loukkaantuneille että Norjan kansalle ja saamelaisille norjalaisen yhteiskunnan osana Norjan saamelaiskäräjien presidentti Egil Ollille.

Kesän alku kului työasioissa. Saamelaiskäräjien kokous pidettiin 30.6. Yllättäen yleensä niin keskustelevat saamelaiskäräjäjäsenet eivät halunneet keskustella Kataisen hallituksen ohjelmasta tai artikla 8(j)-työryhmän loppuraportista, vaikkakin esittelin niitä alkupuheessani käräjäjäsenille ja olin valmis esittelemään asioita myös tätä tarkemmin. Ehkä käräjäjäsenten mieli vaelsi jo kesälomilla. Saamelaiskäräjien vuoden 2010 toimintakertomus ja tilinpäätös hyväksyttiin ja käräjäjäsenet pääsivät tutustumaan saamelaiskulttuurikeskus Sajokseen ja siihen tuleviin toimintoihin. 

Juhannusviikolla piipahdin pikaisesti Helsingissä. Esittelin biodiversiteettityöryhmälle artikla 8(j)-työryhmän loppuraporttia ja sen suosituksia. Loppuraporttimme sai hyvän vastaanoton bd-työryhmältä ja kiitokset perusteellisesta työstä. Työryhmältä tuli selkeä tuki loppuraportille ja sen esityksille. Samana päivänä saamelaiskäräjät neuvotteli maa- ja metsätalousministeriön ja ympäristöministeriön kanssa metsähallituksen hallintomallista. Neuvottelut olivat alustavat, koska uusi hallitusohjelman perusteella valtioneuvosto tekee omat linjauksensa metsähallituksen hallintomalliin. Hallitusohjelma toteaa, että metsähallitus säilyy yhtenäisenä. Neuvotteluissa käsiteltiin luontopalvelujen itsenäisyyttä, julkisten palvelujen tulevaisuutta ja saamelaisten kotiseutualueen erityiskysymyksiä. 

Saamelaiskäräjien puolesta esitin metsähallituksen hallintomallissa huomioitavaksi hallitusohjelman saamelaisia ja maankäyttöä koskevat linjaukset ja varaudutaan ILO 169-sopimuksen ratifiointiin. Esitimme, että hallintomallin jatkovalmistelun yhteydessä tulee kuulla oikeusministeriötä ja saamelaiskäräjiä. Neuvotteluissa kävi ilmi, että jatkoselvitettävää vielä on. Sovimme, että palaamme asiaan neuvotteluissa syksyllä ja aikataulussa huomioidaan saamelaiskäräjien asema, jotta ehdimme valmistella neuvotteluja parlamentaarisesti ja käsitellä asiaa hallituksessa. Elokuun lopussa Rovaniemellä pidetään metsähallituksen lakiuudistuksen sidosryhmäseminaari. 

Kesälomani alkoi 4.7. ja olen lomalla 12.8 asti. Lomani aikana on pidetty yksi kiireellinen hallituksen kokous, ja jossa mm. annettiin vastine saamelaiskäräjäjäsen Ristenrauna Maggan tekemään kanteluun. Muuten toivon pääseväni rankan kevään jälkeen viettämään aikaa perheeni parissa, lukemaan kaunokirjallisuutta ja lomailemaan. Kesälomani aikana pitää huolellisesti pohtia myös sitä, lähdenkö saamelaiskäräjävaaleihin ehdolle. Ehdokasasetteluhan päättyy 5.8. Samanlainen mietintä on monella nykyisellä käräjäjäsenellä ja mahdollisilla uusilla saamelaiskäräjävaaliehdokkailla. Kuten edellisessä blogissani kirjoitinkin, että tulevasta saamelaiskäräjäkaudesta tulee mielenkiintoinen ja ainakin hallitusohjelman mukaan on oletettavissa, että saamelaisten oikeusasema ja saamelaiskäräjien asema paranee. Toivonkin, että tätä tehtävää varten saamme hyviä, yhteistyökykyisiä, asiantuntevia ehdokkaita, sekä miehiä, naisia, nuoria ja iäkkäämpiä ehdokkaita sekä perinteisten saamelaiselinkeinojen harjoittajia, käsityöläisiä ja perinteisen tiedon haltijoita ehdokkaaksi ympäri saamen maata ja sen ulkopuoleltakin. 

Tarvitsemme saamelaiskäräjävaaleihin ehdokkaita, jotka haluavat toimia saamen kansan parhaaksi. Toivottavasti saamme runsaasti ehdokkaita ja mielenkiintoiset, asiakeskeiset vaalit! Aiemmissa saamelaiskäräjävaaleissa vaalityötä ei ole julkisesti tehty eikä julkisessa keskustelussa ole ollut paljoakaan keskustelua siitä, millaisia asioita ehdokkaat haluaisivat ajaa saamelaiskäräjillä ja mikä on ehdokkaiden kanta niin perinteisiin elinkeinoihin, koulutukseen, saamen kielen asemaan, saamelaiskäräjien aseman kehittämiseen kuin maaoikeuksiinkin. Toivonkin, että näissä vaaleissa – pitäen mielessä hallitusohjelman tuomat haasteet – saamelaiset pohtisivat jo ennen vaaleja millaista poliittista linjaa haluavat ajaa ja toisivat kantansa avoimesti esille vaalien aikaan. Asiakeskeiset vaalit vaativat paljon saamelaismedialta – toivottavasti Yle Sámiradio on näitä asioita pohtinut. 

Oikein hyvää ja rentouttavaa kesälomaa kaikille blogini lukijoille! Päivitän blogiani taas elokuussa. 

Kesälomalta

Klemetti Näkkäläjärvi