Hallitusneuvotteluista
Viime viikot ovat kuluneet Suomen hallitusohjelmaneuvotteluihin liittyvien kysymysten parissa, ohessa olen tosin tehnyt myös muita työtehtäviäni. Olin ensin RKP:n asiantuntijana hallitusneuvotteluissa, mutta RKP:n avulla saamelaiskäräjät otettiin hallitusneuvotteluihin samaan asemaan kuin Ahvenanmaan maakuntahallitus. Kyseessä oli ennakkotapaus, ja myös jatkossa saamelaiskäräjät pääsee osallistumaan asiantuntijana hallitusneuvotteluihin, eli olemaan eri työryhmien käytössä ja pyrkien vaikuttamaan hallitusneuvottelijoihin keskeisten saamelaisasioiden saamisesta hallitusohjelmaan. Pidän itse neuvotteluissa jo tähän asemaan pääsemistä hyvin merkittävänä asiana saamelaisen kulttuuri-itsehallinnon kannalta. 

Toiveissa on, että hallitusohjelmaan saataisiin konkreettisia saamelaistavoitteita. Nykyisessä Vanhasen II hallituksen (myöh. Kiviniemen) ohjelmassa saamelaisia koskevat asiat ovat enemmänkin lainsäädännöllisiä velvoitteita toteavia ilman edistämisvelvoitteita. Olin koko edellisviikon Helsingissä. Hallitusneuvottelujen yksityiskohdista en voi tarkemmin kertoa. Hallitusneuvotteluissa esittämäni kirjaukset hallitusohjelmaan pohjautuvat saamelaiskäräjien tämän vaalikauden aikana tekemiin esityksiin ja linjauksiin ja ennen kaikkea saamelaiskäräjien hallituksen syksyllä 2010 antamaan kannanottoon hallitusohjelman valmistelusta. Kannanotto löytyy saamelaiskäräjien kotisivuilta. On hyvin tärkeää näkyä hallitusneuvotteluissa ja muistuttaa neuvottelijoita että Suomessa on alkuperäiskansa saamelaiset ja olla neuvottelijoiden ja työryhmien käytettävissä. Hallitusohjelman hyväksymisen jälkeen julkaisen hallitusohjelmaa varten laatimani taustamuistion.

Lähdin tiistaina hallitusneuvotteluista muihin työtehtäviin. Artikla 8(j)-työryhmän loppuraportti hyväksyttiin työryhmän viimeisessä kokouksessa torstaina. Työtä on tehty melkein kaksi vuotta ja olen todella iloinen että raportti valmistui. Loppuraportti luovutetaan ympäristöministeriölle 7.6.2011 pidettävässä seminaarissa Helsingissä. Se tulee kokonaisuudessaan saamelaiskäräjien kotisivuille liitteineen. Lähdin torstaina takaisin Helsinkiin hallitusneuvotteluihin ja olen Helsingissä maanantaihin asti. Ensi maanantaina on pohjoismaisen saamelaissopimuksen jatkoneuvottelujen Suomen neuvotteluvaltuuskunnan kokous. Helsingistä jatkan suoraan Inariin saamelaiskäräjien hallituksen kokoukseen. 

Toukokuun alku on ollut muutenkin kiireinen. Inarijärven kaavoitus on työllistänyt saamelaiskäräjiä melkoisesti oikeastaan koko kevään. Saamelaiskäräjät on antanut lausunnot Rahajärven, Ukonjärven ja Paavisvuono-Apajalahden kaavaehdotuksista. Lausunnot löytyvät saamelaiskäräjien kotisivuilta (www.samediggi.fi/lausunnot). Saamelaiskäräjät suhtautuu hyvin kriittisesti kaavaehdotusten mitoitukseen ja vaatii kaavojen vaikutusten selvittämistä poronhoidolle, kalastukselle ja saamelaiskulttuurille. Olen huolissani myös koko Inarijärven osayleiskaavasta. Inarin kunta ei ole vieläkään järjestänyt asiassa neuvotteluja saamelaiskäräjien kanssa vaikka sitä on vaadittu.

Huhtikuun puolivälissä Euroopan Neuvoston kansallisten vähemmistöjen suojelua koskevan puiteyleissopimuksen neuvoa-antava komitea antoi Suomea koskevat suositukset. Suositukset löytyvät saamelaiskäräjien kotisivuilta dokumenttipankin kohdasta alkuperäiskansat. Raportissa oli paljon todella tärkeitä asioita. Raportti toteaa Suomen saamelaiskäräjien tehneen tehokasta työtä ja osallistunut aktiivisesti eri lainsäädäntö- ja muihin kehittämishankkeisiin. Komitea vaatii Suomea turvaamaan saamelaiskäräjille riittävät resurssit toimia. Komitea suosittaa Suomea toteuttamaan saamen kielten elvyttämisohjelman, ratifioimaan ILO 169-sopimuksen ja täsmentämään saamelaiskäräjälain § 9 velvoitetta. Komitea näkee neuvotteluvelvoitteen olevan liian tekninen ja neuvotteluista tulisi pyrkiä aitoon vuorovaikutteiseen dialogiin viranomaisten ja saamelaiskäräjien välillä. 

Helsingissä 29.05.2011

Klemetti Näkkäläjärvi