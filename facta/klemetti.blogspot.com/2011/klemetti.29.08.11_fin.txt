Valtiovarainministeriön budjettiehdotus
Viime viikolla julistettiin valtiovarainministeriön budjettiehdotus, joka pahimpien arvioiden mukaan toteutuessaan pienentäisi saamelaiskäräjien varsinaiseen toimintaan varattuja resursseja kolmanneksella. Budjettiehdotuksessa pudotus ei näytä niin dramaattiselta, mutta todellisuus on erilainen. Saamelaisille tärkeän saamelaiskulttuurikeskuksen avaaminen tuo uusia kuluja saamelaiskäräjille. Tämä oli toki ministeriöiden tiedossa. Saamelaiskäräjien varsinaiseen toimintaan varatusta varoista osa siirtyisi kattamaan mm. Sajoksen vuokria ja hankintoja. Jos budjettiehdotus toteutuu niin käy niin kuin pelkäsimme – saamme kauniin, toimivan talon, mutta emme saa taloon sisältöä. 

En ole vielä kuitenkaan paniikkitunnelmissa. Mikäli budjettiehdotus toteutuu, se kyllä tarkoittaisi saamelaiskäräjien toiminnan osalta henkilöstön karsimista, edunvalvonnan supistamista ja toiminnan heikentymistä. Tuntuu siltä, että valtiovarainministeriössä on luettu valikoivasti hallitusohjelmaa ja unohdettu se, että hallitus on sitoutunut turvaamaan ja kehittämään saamelaiskäräjien toimintaedellytyksiä. VM antaa budjettiesityksessään tälle linjaukselle kylmää kyytiä ja olisi heikentämässä saamelaiskäräjien toimintaedellytyksiä. Uskon, että asia korjataan budjettiriihessä. 

Julkisuudessa olleiden tietojen mukaan useat ministerit ovat havainneet valtiovarainministeriön budjettiehdotuksen olevan ristiriidassa hallitusohjelman kanssa. Näyttääkin siltä, että hallituksella on tulossa poikkeukselliset budjettiriihet syyskuussa. Voisipa niitä kutsua minihallitusneuvotteluiksi, niin tiukkoja linjauksia on eri ministeriöistä esitetty. Voisinkin kuvitella, että budjettiehdotus on tehty tarkoituksella todella tiukaksi, koska tiedossahan on, että budjettiriihi tuo aina lisärahaa eri sektoreille. 

En jaksa uskoa, että nyt kun hallitusohjelmassa on historiallisia linjauksia saamelaiskulttuurin suojasta, niin heti kun ohjelmasta on muste kuivunut, hallitus alkaisi ohjelmaa vesittämään. Se ei anna hyvää kuvaa saamelaisille eikä varsinkaan saamelaiskäräjävaaleihin ja heikentäisi saamelaisten luottamusta Suomen hallitukseen ja sen sitoutumiseen edistämään saamelaisten oikeuksia. 

Joka tapauksessa saamelaiskäräjät valmistuu nyt näihin ”minihallitusneuvotteluihin” ja yritämme saada budjettiehdotuksen oikeille raiteille. Näyttääkin siltä, että syksystä on tulossa historiallisen kiireinen ja olen jo osaltani aloittanut lobbauksen hallitusohjelman toteuttamiseksi. Tilanne on toki ikävä ja tuntuukin ainakin minusta turhauttavalta - mutta tällaista politiikka on. 

Syksyn kiireet vievät minut työmatkalle Helsinkiin. Tällä viikolla olenkin melkein koko viikon Helsingissä ja saamelaiskäräjien vaalikamppailu taitaa jäädä minun osaltani vähäiseksi. Olen avannut kuitenkin kotisivut, josta löytyy vaaliohjelmani, vaaliblogini ja tietoja minusta. 

Syysterveisin Vuontisjärveltä, 
Klemetti Näkkäläjärvi 
