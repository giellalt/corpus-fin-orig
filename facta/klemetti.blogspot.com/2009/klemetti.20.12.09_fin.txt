Iso pettymys
Palasin eilen Suomeen Kööpenhaminasta ja päällimmäisenä mielikuvana neuvotteluista oli suuri pettymys. Kokous ei saanut aikaiseksi laillisesti sitovaa sopimusta päästöjen vähentämiseksi. Ainoa asia josta kokous sai tyydyttävän päätöksen aikaan oli rahoituksen antaminen kehitysmaiden ilmastotekoihin. Ensi vuonna alkavat uudet neuvottelut sitovien päästövähennyksien aikaansaamiseksi. Lopullisia kokouspäätöksiä ei löytynyt vielä tänään kokouksen sivuilta http://en.cop15.dk/ mutta ennakkotietojen mukaan Kööpenhaminan sitoumus tai julistus ei pidä sisällään alkuperäiskansojen oikeuksia eikä ilmastonmuutoksen ihmisoikeusulottuvuutta. 

Pienet saarivaltiot olivat pettyneitä Kööpenhaminan sitoumukseen koska he olivat edellyttäneet, että maapallon keskilämpötila ei saisi nousta 1,5 celsiusastetta nykyistä korkeammaksi. Kööpenhaminan sitoumuksessa teollisuusmaat sitoutuvat leikkaamaan päästöjään siten, että maapallon keskilämpötila ei nouse kahta astetta enempää. Miten tämä käytännössä tapahtuu? Siitä ei ole tietoa mutta neuvottelut alkavat tammikuussa ja asiaan palataan vuoden päästä Meksikossa. Valtioiden tulisi tammikuussa ilmoittaa omista päästövähennyksistään neuvotteluiden pohjaksi. Pienet saarivaltiot pelkäävät, että Kööpenhaminan kokouksen päättämättömyys johtaa siihen että saarivaltiot jäävät nousevan veden alle.
Myös arktisille alkuperäiskansoille kokouspäätös oli hyvin surullista. Maapallon keskilämpötilan nousu kahdella asteella voi olla liikaa arktisille alkuperäiskansoille, koska lämpötilan nousu johtaa arktisilla alueilla dramaattisiin seurauksiin. Merijään ja ikijään sulaminen voi viedä arktisilta alkuperäiskansoilta elämisen edellytykset. 

Kööpenhaminassa oli laaja alkuperäiskansojen edustus eri puolilta maailmaa ja kaikkien kolmen maan saamelaiskäräjät olivat edustettuina. Paikalla oli myös saamelaista mediaa, Ruotsin saamelaisradion toimittaja. Ennen kokousta ilmastokokousasiaa hyvin esillä pitänyt NSR sámiradio oli kyllä Kööpenhaminassa, mutta toimittajat eivät päässeet kokouspaikalle raportoimaan koska he olivat unohtaneet akkreditointinsa. On hyvin tärkeää, että myös saamelainen media seuraa kansainvälistä alkuperäiskansapolitiikkaa. 

Neuvotteluja seurasi koko maailmanyhteisö aktiivisesti ja odotukset kokoukselle olivat suuria. Itsekin ajattelin, että maailma olisi valmis laillisesti sitovaan sopimukseen päästöjen vähentämiseksi. Kuvittelin, että taloudellinen taantuma olisi helpottanut sopimukseen pääsyä kuten maailmanpoliittinen tilannekin. Mutta kuinka väärässä olinkaan. Kööpenhaminan päätös taitaa johtaa samanlaiseen neuvotteluruljanssiin kuin ennen Kööpenhaminaa. Vastuu sitovista päätöksistä siirretään ensi vuodelle ja pelkona on, että kun nyt on avattu ovi neuvottelujen siirtämiselle, niin sitovien päätöksien tekeminen voi siirtyä hamaan tulevaisuuteen. 

Kööpenhaminan ilmastosopimuksesta on neuvoteltu useampi vuosi ja päätöksenteko ei ole yhtään sen helpompaa ensi vuonna Meksikossa. Kansalaisten luottamukselle YK:n toimintaa kohtaan Kööpenhaminan päätös oli kova kolaus. Kansalliset edut ylittivät globaalin edun ja tämä ei edistä kansalaisten luottamusta YK:n toimintaa kohtaan puhumattakaan luottamuksesta politiikkoja kohtaan. Kaikesta huolimatta optimismi on säilytettävä ja toivon aidosti että laillisesti sitovat päästörajoitukset saadaan sovittua Meksikossa ja ilmastosopimuksesta tulisi entistä parempi. Ehkä ensi vuosi antaa mahdollisuuden saada alkuperäiskansanäkökulmaa mukaan mahdolliseen Meksikon ilmastosopimukseen. Tämä ylimääräinen aika on käytettävä hyväksi.

Jään joululomalle maanantaina ja toivotan kaikille blogini lukijoille hyvää ja rauhallista joulua. Päivitän blogiani uudenvuoden vaiheessa jolloin käyn läpi tarkemmin kuluneen vuoden tapahtumia ja uuden vuoden haasteita. 

Oulussa 19.12.2009
Klemetti Näkkäläjärvi
