Kööpenhaminan kokoustunnelmia
Tänne Kööpenhaminaan on välittynyt tietoja saamelaiskäräjien yleiskokouksesta, ja ilmeisesti kokous on sujunut kuten ennenkin, oppositio myrskytessä, hyökätessä ja junnatessa tahallisesti. Vaikka tänä vuonna on pidetty useita saamelaiskäräjien kokouksia, joulu on ilmeisesti innoittanut käräjäjäseniä puhumaan ja kokousta istutaan yötä myöten. Myös Kööpenhaminassakin asioista on neuvoteltu jopa aamuun asti. Mutta tämä onkin aivan eri mittaluokan kokous ja kokouksien venyminen on ymmärrettävää. 

Saamelaiskäräjien kokouksen asialistalla oli viisi varsinaista asiaa, ja oletusarvona tietenkin oli että nämä pitäisi ehtiä käsitellä yhden päivän aikana. Mutta toisin kävi. Saamelaiskäräjien tilintarkastusasia käsittely oli ensimmäisenä asiakohtana ja sen käsittelyyn vierähtikin koko päivä, aina kello 17 asti, vaikka yleiskokous on käsitellyt kyseistä asiaa jo kahdessa aiemmassa kokouksessa. Asiankäsittelyssä puheenjohtajana toimi Jouni-Ilmari Jomppanen ja hänen päävastuullaan oli että asian käsittelyn olisi tullut mennä sujuvasti ja että muillekin esityslistan asioiden käsittelylle olisi jäänyt aikaa. Tämäkin on kokemus, jota tulee myöhemmin hyödyntää valittaessa tämänkaltaiselle asiankäsittelylle puheenjohtajaa. Kyseisen asian käsittelyyn on kyllä käytetty luottamushenkilö-, asiantuntija- ja virkamiesresursseja todella paljon verrattuna edellisen vaalikauden tilintarkastuskertomusten käsittelyyn. Minulle jäi hyvin ikävä sivumaku kokouksesta, koska se ei ehtinyt käsitellä nuorisoneuvoston perustamista saamelaiskäräjille koska melkein kaikki aika venähti tilintarkastuskertomuksen käsittelyssä.

Nuorisoelimen perustaminen on saamelaiskäräjien toimintaohjelman yksi kärkihankkeista, mikä on lähtenyt liikkeelle hallituksen aloitteesta ja sen eteen saamelaisnuoret ovat tehneet työtä koko vuoden. Nyt nuorisoneuvoston perustaminen viivästyy yleiskokouksen vitkuttelun takia, ja saamelaiskäräjät ei voi hakea nuorisoneuvostolle rahoitusta tai palkata asianesittelijää. Minkälaisen viestin yleiskokouksen saamattomuus antaa saamelaisnuorille ja koko saamelaisyhteisölle? Kyllä käräjäedustajien tulee kantaa vastuunsa koko saamelaisyhteisölle ja saamelaisnuorille ja suunnitella omakin ajankäyttönsä siten että tärkeimmät asiat saadaan päätettyä. Olen saamelaiskäräjien hallituksen puolesta hyvin pahoillani että yleiskokous ei ehtinyt käsitellä asiaa ja pyydän teiltä kärsivällisyyttä ja toivon että ette menetä luottamustanne saamelaiskäräjien toimintaa kohtaan tämän johdosta.

Saamelaiskysymykset olivat viime viikonloppuna nousseet vaihteeksi valtakunnan kysymykseksi kun yleisradio järjesti suoraa puhetta saamelaisten oikeuksista lähetyksen, jossa vähemmistövaltuutettu Johanna Suurpää ja saamelaiskäräjien jäsen Jan Saijets keskustelivat saamelaisten oikeuksista. Olin hyvin iloinen vähemmistövaltuutetun vahvasta tuesta saamelaisten kielellisten, kulttuuristen ja maaoikeuksien parantamiseksi. Olin hieman yllättynyt käräjäedustaja Saijetsin esittämistä näkökohdista ja toivon, että kuulijat ymmärtävät että hänen linjauksensa eivät edusta saamelaiskäräjien virallista näkemystä vaikka hän toisin antoikin ymmärtää. Saamelaiskäräjien yleiskokous on linjannut, että ILO 169-sopimuksen ratifiointi edellyttää sopimuksen mukaisesti saamelaisten maa- ja hallintaoikeuden vahvistamista ja näin myös vähemmistövaltuutettu näki asian. Ohjelmassa Saijets linjasi, että saamelaiskäräjät edellyttäisi vain alueen hallintaoikeutta Ilo 169-sopimuksen ratifioimiseksi. Tämä ei ole saamelaiskäräjien linjaus, vaan Saijetsin yksityisasettelua. Hän voi tietenkin esittää, että yleiskokous muuttaa saamelaiskäräjien aiempaa kantaa. 

Kööpenhamina pursuaa liitoksistaan varsinkin kokouspaikalla. Kokouspaikkaan, Bella Centreen mahtuu 15 000 ihmistä mutta kokoukseen on rekisteröitynyt 45 000 edustajaa. Kaikkia kansalaisjärjestöedustajia ei päästetä kokouspaikalle ja järjestöt ovat ymmärrettävästi tyytymättömiä tilanteeseen. Valitettavasti kokouksen järjestäjät olivat akkreditoineet liian paljon ihmisiä kokoukseen, joka on johtanut jonotukseen ja tyytymättömyyteen. Itsekin jonotin kolme tuntia rekisteröitymispisteessä enkä päässyt kaikkiin tärkeisiin kokouksiin. Kokousta väritti tungoksen lisäksi paikalle tulleet mielenosoittajat, jotka estivät jopa pääsyn kokouspaikalle tai sieltä pois. Keskiviikon mielenosoittajat vaativat että valta ilmastonmuutosasioista tulisi antaa kansalle, ei YK:lle ja sen osapuolille. Mitenköhän käytännössä se hoidettaisiin? Yksittäiset ihmiset harvemmin haluavat luopua elintasostaan yhteisen hyvän vuoksi ilman poliittisia päätöksiä. 

Kööpenhaminan kokous on maailman suurin New Yorkin ulkopuolella järjestetty kokous ja se näkyy poliisienkin määrässä. Päätöksenteko on kokouksessa edennyt hitaasti, kiistan kohteena ovat edelleen teollistuneiden maiden päästöleikkaukset ja rahoitus kehitysmaille. Valitettavasti kokouksessa ei juuri huomioida alkuperäiskansakysymyksiä, vaikka me kolmen maan saamelaiskäräjien poliittiset johtajat olemmekin pitäneet asiaa esillä ja esittäneet näkökulmia niin puheisiin kuin päätöslauselmiinkin koskien erityisesti ilmastonmuutoksen vaikutuksia alkuperäiskansakulttuureihin, ilmastonmuutoksen pysäyttämisen tärkeyttä ja alkuperäiskansojen osallisuuden turvaamista ilmastonmuutoskysymyksissä. Näyttää siltä, että tässä kokouksessa ei huomioida alkuperäiskansojen oikeuksia, mikä on hyvin surullista. Valitettavasti ilmastonmuutosta ei vielä ymmärretä ihmisoikeuskysymykseksi ja ilmastonmuutoksen estäminen on elintärkeää erityisesti arktisille alkuperäiskansoille. Mutta muutamia kokouspäiviä on vielä jäljellä. Palaan kokouspäätöksiin viikonloppuna blogissani.

Kööpenhaminassa joulukuun 17. päivänä

Klemetti Näkkäläjärvi